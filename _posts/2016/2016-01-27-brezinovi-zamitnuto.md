---
title:	Březino odstup, vyzývají Piráti
layout:	post
category:	blog
author:	Mikuláš Ferjenčík
image:	karel-mysli.jpg
tags:	magistrát Karel-Březina
date:	2016-01-27
---

Karel Březina, předseda klubu ČSSD v pražském zastupitelstvu, neuspěl s dovoláním Nejvyššímu soudu, takže i nadále zůstává pravomocně odsouzeným podvodníkem. Piráti trvají na výzvě Karlu Březinovi k rezignaci ze všech funkcí a jeho odchodu z pražského zastupitelstva.

Karel Březina své neúspěšné dovolání komentoval slovy: "Nikdo po mně v tuto chvíli odchod nepožaduje a ani já sám to nemám v plánu." 

"Bohužel musím konstatovat, že Karel Březina je nejen podvodník, ale i lhář," říká Adam Zábranský, zastupitel Pirátů. "Piráti Březinu vyzvali k odchodu [již 3. 8. 2015](https://praha.pirati.cz/karel-brezina.html ) v souvislosti se zveřejněním odposlechů soudce Havlína, podle kterých Březina machinoval se změnou územního plánu a tuto výzvu jsme od té doby několikrát zopakovali, [naposledy 19. 1. 2016 ](https://praha.pirati.cz/jednat-chtel-brezina.html)," uzavírá Zábranský. 

Zastupitelský klub Pirátů vyzývá:

1. Radu hl. m. Prahy, aby Březinu odvolala z funkce předsedy komise pro udělování grantů v oblasti sportu a tělovýchovy, která každoročně rozděluje přibližně půl miliardy korun,
2. premiéra a předsedu ČSSD Bohuslava Sobotku, aby zveřejnil informace o svém poradci Březinovi a ukončil s ním spolupráci, pokud dosud trvá (Březina ve svém majetkovém přiznání uvedl, že působil v pozici asistenta předsedy ČSSD),
3. Karla Březinu, aby rezignoval na mandát v Zastupitelstvu hl. m. Prahy.



