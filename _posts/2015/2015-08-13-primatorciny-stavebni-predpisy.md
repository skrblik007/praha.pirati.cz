---
title:	Stavební předpisy napsané sekretářkami a projednané v kuchyňce?
layout:	post
category:	blog
author:	Mikuláš Ferjenčík
image:	kuchynka.jpg
tags:	stavební-předpisy zhmp
date:	2015-08-13
---

Rada hl. m. Prahy na svém úterním jednání 11. srpna souhlasila s návrhem pražských stavebních předpisů. Ovšem ne s tím, který půl roku připravoval odborný tým náměstka Matěje Stropnického, nýbrž [s návrhem, který v utajení](https://github.com/pirati-cz/KlubPraha/blob/master/materialy/jednani-rady-psp/priloha-k-usneseni-rady.pdf) připravil „sekretariát paní primátorky“. Rozhodli jsme se poodhalit, jak se to celé odehrálo.

Zveřejňujeme proto [zvukový záznam](https://github.com/pirati-cz/KlubPraha/blob/master/materialy/jednani-rady-psp/psp-cele.mp3) z jednání Rady týkající se projednávání stavebních předpisů, jakož i další dokumenty zpochybňující tvrzení Adriany Krnáčové, že materiál připravil její [sekretariát](https://github.com/pirati-cz/KlubPraha/blob/master/materialy/jednani-rady-psp/sekretariat.png) a že schválení jejího návrhu povede k dřívější platnosti nových stavebních předpisů. 

„Myslíme si, že politici by měli být odpovědní i za to, co dělají na Radě. Jestliže Rada není schopná zveřejňovat zvukové záznamy sama, cítíme morální povinnost, dělat to za ni, je to jeden z důvodů, proč nás lidé do pražského zastupitelstva volili,“ říká Adam Zábranský zastupitel Pirátů.

Záznam ukazuje, že primátorka Krnáčová na jednání Rady vůbec nepředstavila verzi stavebních předpisů ze své dílny, nijak nevypořádala námitky právníka Františka Korbela, kterého si Praha najala, aby proces přípravy stavebních předpisů koordinoval, a rozpravu o problematice přesunula do kuchyňky.

Piráti se dále podívali do informačního systému Prahy, ve kterém se uchovávají připravované předpisy a zjistili následující: 

- Autorem důvodové zprávy návrhu Adriany Krnáčové je podle informací v tomto systému zástupce ředitele IPRu Ondřej Boháč, dokument byl vytvořen v 8 hodin ráno, hodinu před jednáním Rady.
- Primátorky PSP jsou napsány na počítači s [Mac OS X](https://github.com/pirati-cz/KlubPraha/blob/master/materialy/jednani-rady-psp/psp.png), s těmi však Magistrát nepracuje, protože na Macu nefungují agendové systémy.
- Legislativní odbor magistrátu neměl k dokumentu s desítkami stran žádné připomínky, [podle informačního systému měl](https://github.com/pirati-cz/KlubPraha/blob/master/materialy/jednani-rady-psp/ted.png) na jeho připomínkování 1 den. 

Mikuláš Ferjenčík, zastupitel Pirátů, shrnuje: 

> „Nevíme, kdo zadal nové stavební předpisy a proč, ani nevíme, proč je primátorka Krnáčová protlačila radou. Jisté ale je, že je nepřipravil sekretariát primátorky a nový návrh je na rozdíl od původního návrhu spíše polotovar, který bude potřebovat několik měsíců práce na dopracování. Postup ANO a ČSSD považujeme za zcela netransparentní.“

Jakub Michálek, předseda zastupitelského klubu Pirátů, uzavírá: 

> „Prosazujeme úplnou otevřenost magistrátu. Věřím, že Adriana Krnáčová to pochopí.“


Pro přehlednost uvádíme ještě i [zkrácenou verzi záznamu](https://github.com/pirati-cz/KlubPraha/blob/master/materialy/jednani-rady-psp/psp-kracene.mp3) z jednání Rady, kde byly stavební předpisy schváleny. 


