---
date:	2016-06-02
category:	blog
tags:	informace magistrát
layout:	post
title:	"Pirátský úspěch, Praha zveřejnila seznamy faktur" 
image:	vault.png
author:	Mikuláš Ferjenčík, Pavel Hájek
---

Už padesát krajských a okresních měst zveřejnilo seznamy všech faktur proplacených v letech 2010-2015. Včera se k nim přidalo i Hlavní město Praha a občané tak dostali k nahlédnutí přehled uhrazených veřejných zakázek za více než 64 miliard Kč. Sestavy jednotlivých měst, ale například i 20 městských částí v Praze lze stáhnout prostřednictvím pirátské mapy [www.pirati10.cz/mapa-faktur/](http://www.pirati10.cz/mapa-faktur/), kde kromě Prahy naleznete **dalších 130 obcí v České republice**.

Většina obcí zveřejnila seznamy na základě žádosti Pavla Hájka, místopředsedy pražských Pirátů, podané podle infozákona, ale jiné radnice se snažily o obstrukce. Nejsmělejší byl Úřad MČ Praha 1, který požadoval za poskytnutí informací [bezmála 2,5 mil. Kč](https://praha.pirati.cz/informace-za-dva-a-pul-mega.html) a po podané stížnosti slevil na 3 tisíce Kč. Město Soběslav žádalo za své seznamy 150 tis. Kč, ale po výtce Jihočeského kraje poskytlo informace zdarma.

„Po odmítnutí vydat bezplatně požadované informace, například na Praze 10 nebo dokonce na Praze 1, která za seznamy faktur žádala téměř 2,5 milionu korun, mě příjemně překvapilo, že naopak dvě třetiny všech krajských i okresních měst v České republice seznamy faktur zveřejnily dobrovolně na svém webu nebo mi je zaslaly zdarma, případně za symbolickou částku, nyní se přidala i Praha." hodnotí ochotu radnic Pavel Hájek. 
