---
date:	2016-04-01
category:	blog
tags:	magistrát open-source trafiky
layout:	post
title:	Trafikantka zůstane v dozorčí radě, v pražských školách se začně zavádět otevřený software
image:	monika-karel.jpg
author:	Jakub Michálek, Adam Zábranský
---

Na březnovém zasedání pražského zastupitelstva se Pirátům podařilo zanést zavádění otevřeného softwaru do pražských škol a využívání otevřených vzdělávacích materiálů do dlouhodobého plánu vzdělávání. Navíc jsme prosadili úpravu návrhu na koupi fotbalového stadionu Ďolíček tak, aby před koupí stadionu bylo jasné, jak s ním chceme dál nakládat. Na druhou stranu se nám nepovedlo prosadit usnesení proti trafikantům. Bývalá zastupitelka TOP 09 Monika Krobová Hášová, která je od středy zastupitelkou klubu ČSSD, tak zůstává i nadále v dobře placené pozici v dozorčí radě Pražské energetiky. Rovněž naše hlasy nestačily na to, aby Praha pomohla Autonomnímu sociálnímu centru Klinika.

### Zastupitelka přeběhla k ČSSD, trafika v dozorčí radě jí zůstává

Zastupitelstvo hl. m. Prahy odmítlo návrh Pirátů projednat výzvu Monice Krobové Hášové, aby odstoupila z funkce v dozorčí radě městské firmy Pražská energetika (PRE). Krobová Hášová byla původně zvolena za TOP 09, pak byla víc než rok nezařazená, nicméně díky ČSSD zůstala v lukrativní dozorčí radě v PRE, kde si ročně přijde na cca 1,5 mil. Kč. Přeběhlici ve funkci podržela i Strana zelených včetně jejího předsedy Matěje Stropnického, zatímco její odvolání podpořila dokonce i KSČM.

### Změna územního plánu od zkorumpovaného soudce je dál v zásobníku

Zastupitelstvo odmítlo projednat návrh Pirátů na změnu územního plánu v Praze-Čakovicích, kde chce developerská firma postavit nové domy. Všechny orgány Magistrátu a města se vyjádřily, že stavba je zcela nevhodná, přesto ji ČSSD tlačí. Soudce Havlín, odsouzený za korupci, na odposlechu uvedl, že po Březinovi chtěl, aby v Čakovicích pomohl podnikatelům Janu Harangozzo a Františkovi Janů. Piráti tuto změnu – do té doby neznámou – vypátrali a navrhli její zamítnutí. Bohužel kvůli ODS a Trojkoalici nebyl návrh Pirátů na zastavení změn územního plánu zařazen na program jednání.

### Praha koupí Ďolíček

Zastupitelstvo schválilo nákup stadionu Ďolíček do vlastnictví Prahy za 120 mil. Kč. Klub Bohemians 1905 tak bude moci pokračovat v činnosti. Nákup stadionu je však podmíněn např. zveřejněním konečného vlastníka a uzavřením smlouvy o smlouvě budoucí, kterou schválí Zastupitelstvo. Návrh předložil radní Hadrava (ANO) a Jakub Michálek za Piráty spolu s Trojkoalicí doplnili do návrhu zásady nájemní smlouvy, které zaručí větší transparenci a dlouhodobé využití pro profesionální i amatérský sport. Doplňující návrh na trvalé zanesení sportovního účelu stadionu do územního plánu bohužel nebyl schválen. Tím se mohla Praha pojistit proti situaci, kdy by budoucí politická reprezentace chtěla stadion nechat zbourat a nahradit ho například obchodním centrem.

### Praha Klinice nepomůže

Pražští zastupitelé se k petici za pomoc kulturnímu a sociálnímu centru Klinika v ulici Jeseniova postavili zády. Piráti, Trojkoalice a KSČM podpořili usnesení, aby město prověřilo možnost koupě budovy od státu, ale návrh nebyl přijat. Proti se postavila TOP 09, ANO 2011, ODS i ČSSD. Sociální demokraté se dokonce postarali o to, aby se Praha o objekt nemohla zajímat. Její ministryně Marksová Tominová totiž požádala o využití objektu jako nové úřadovny ministerstva práce a sociálních věcí. Namísto dobrovolnického sociálního centra chce stát nový úřad. Riziko ztráty unikátní kulturní a sociální aktivity nás mrzí.

### Open Source a otevřené vzdělávání

Na základě návrhu Adama Zábranského bylo do dlouhodobé koncepce vzdělávání přidáno nasazování svobodného (open-source) software a otevřených vzdělávacích materiálů na pražských školách. Pražské školy by tak měly ušetřit na programovém vybavení a naučit studenty pracovat se svobodnými programy, které jsou často alespoň stejně kvalitní jako jejich placené protějšky. Užívání a rozvíjení otevřených vzdělávacích materiálů znamená snižování bariér ve školství (mnoho rodičů má potíže s nakupováním drahých učebnic), ale i možnost pro učitele tyto materiály individuálně upravovat tak, jak uznají za vhodné. První výkop se odehraje 14. 4. na jednání Výboru pro výchovu a vzdělávání ZHMP, kde Piráti myšlenku představí.



