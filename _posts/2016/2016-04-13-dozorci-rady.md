---
date:	2016-04-13
category:	blog
tags:	trafiky Praha městské-firmy
layout:	post
title:	Konec trafik v Praze v nedohlednu? Návrh nominačních pravidel od Pirátů pražská Rada ignoruje.
image:	trafikyano.jpg
author:	Adam Zábranský
---

Před několika měsíci jsme připravili návrh [nominačních pravidel][pravidla], která mají za cíl udělat pořádek v obsazování míst v městských společnostech. Místa v dozorčích radách, která jsou mnohdy dobře placená, jsou v současnosti rozdělována jako lukrativní trafiky a slouží k nákupu zastupitelů.

Na zasedání pražského zastupitelstva dne 5. 11. 2015 jsme proto předložili [návrh][zasedani], který měl toto vše změnit. Předpokládal ustanovení tzv. nominačních řízení, pomocí nichž by byli vybráni vhodní kandidáti do pozic členů dozorčích rad, představenstev a správních rad městských podniků. Byla by posuzována například odbornost kandidátů, žadatelé by rovněž museli zveřejnit své profesní životopisy. Obdobný princip funguje už i na celostátní úrovni. Zastupitelstvo s naším návrhem sice přímo nesouhlasilo, usneslo se nicméně tom, že by Rada hlavního města Prahy měla vyhotovit vlastní pravidla s přihlédnutím k pirátskému návrhu. Termín ji dalo do konce ledna 2016. Od té doby čekáme. Rada hlavního města Prahy dostala od zastupitelstva jasný pokyn. Žádný dokument ale nakonec nebyl připraven.

Proto Jakub Michálek na zasedání zastupitelstva v lednu 2016 interpeloval primátorku Krnáčovou. Primátorka sice [zaslala odpověď][dopis], ve které potvrdila, že příprava pravidel je už ve stádiu finalizace; od poloviny února, kdy Piráti dopis dostali, se však opět nic neděje.

Touto skutečností tak Rada hlavního města Prahy nejen porušuje schválené usnesení zastupitelstva, ale zároveň dává najevo, jak jí je boj za transparentnost, proti politickému přeběhlictví a rozšířenému trafikantství vlastně lhostejný. Vzhledem k tomu, že staronovou koalici ANO+ČSSD a Trojkoalice podporuje nyní členka klubu ČSSD a bývalá zastupitelka za TOP 09, přeběhlice Monika Krobová Hášová, která pobírá tučné odměny v městské firmě Pražská energetika, to však může být jen stěží překvapením.

[pravidla]: https://github.com/pirati-cz/KlubPraha/blob/master/materialy/mestske-firmy/stop-trafikam/
[zasedani]: https://praha.pirati.cz/zakaz-trafik-od-ledna.html
[dopis]: https://github.com/pirati-cz/KlubPraha/blob/master/spisy/2016/034-interpelace-jakuba-ohledne-pravidel-nominace/pisemna-odpoved-na-interpelaci.pdf)
