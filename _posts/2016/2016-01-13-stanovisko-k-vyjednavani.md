---
title:	Jakub Michálek ke zvratu ve vyjednávání pražské koalice
layout:	post
category:	blog
author:	Jakub Michálek
image:	hudecek2.jpg
tags:	zhmp koalice
date:	2016-01-13
---

Jednání v Praze se komplikují. Dneska nás překvapili Nezávislí Tomáše Hudečka (v roce 2014 se oddělili 3 zastupitelé od TOP 09). Přišli na jednání a sdělili nám, že právě vydali mediální prohlášení, že z projektu odstupují. Do té doby ale prohlašovali, že projekt podpoří.

Podivné je, že oficiálním důvodem odstoupení z jednání je návrh textu programového prohlášení v oblasti územního plánování. Ten byl dojednaný v pracovní skupině, jehož projednávání se Nezávislí mohli účastnit (nepřišli), k němuž mohli zaslat své připomínky (nezaslali) a který se měl projednávat na dalším jednání. Na mě to působí spíš dojmem osobních sporů a sporů o Institut plánování a rozvoje, což je městská příspěvkovka s třísetmilionovým rozpočtem.

Pan zastupitel Hudeček požaduje, aby nebyl předem zveřejněn návrh metropolitního plánu, protože se obává soudních sporů. My usilujeme o maximálně průhledné projednání návrhů. Na koaličním jednání jsme vyšli požadavkům Nezávislých vstříc (neboť dostatečnou míru kontroly, byť ne participace občanů, lze zajistit i veřejným projednáním podle zákona).

My jsme v Praze byli státotvorní a udělali jsme maximum možného, aby vznikla Rada bez ČSSD vedené pravomocně odsouzeným podvodníkem Karlem Březinou. To, že Nezávislí o projekt už nemají zájem, nás mrzí. Teď budeme dál jednat, jak z této šlamastyky ven.


