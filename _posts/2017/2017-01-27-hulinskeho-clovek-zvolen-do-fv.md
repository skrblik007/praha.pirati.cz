---
date:         2017-01-27
category:     blog
tags:         praha
layout:       post
title:        "Hulinského člověk zvolen šéfem finančního výboru" 
image:        stepan.jpg
author:       Adam Zábranský
---

Pražské zastupitelstvo na svém zasedání 26. 1. 2017 zvolilo šéfem finančního výboru Daniela Štěpána, bývalého místostarostu za ČSSD na Praze 7 a podporovatele pražského kmotra ČSSD Petra Hulinského. Štěpán v čele nejvlivnějšího výboru pražského zastupitelstva nahradí Miroslava Ludvíka, který se stal ministrem zdravotnictví.

Piráti se Štěpána před volbou ptali na jeho vztah k Hulinskému a na jeho aktivity v soukromé nadaci. Ta za podezřelých podmínek získala pronájem luxusního domu v centru Prahy. Štěpán otázky Pirátů na zastupitelstvu přes opakované výzvy odmítl zodpovědět. 

Štěpán se v roce 2011 připojil k [prohlášení](http://ceskapozice.lidovky.cz/na-hulinskeho-nam-nesahat-s-pozdravem-clenove-statutarnich-organu-1df-/tema.aspx?c=A111128_113851_pozice_46250) na podporu Petra Hulinského. V prohlášení podepsaném mimo jiné Radmilou Kleslovou uvedli: „Víme, že Hulinského role je nezastupitelná, ať už v pozici náměstka primátora či současného předsedy finačního výboru.“ Prohlášení směřovalo proti Jiřímu Dientsbierovi, který upozornil na Hulinského kauzu Spastic Handicap. Hulinský měl z městských firem vyvádět peníze pro postižené sportovce do firem svých známých. Vedle toho si za členství v orgánech městských firem nechal vyplatit 19 milionů. 

Piráti nedostali odpověď ani na Štěpánovu nadaci Centrum Pop Artu, která provozuje muzeum počítačů Apple v Husově ulici. Štěpánova narychlo založená nadace dostala od Středočeského kraje za vlády hejtmana Petery, Štěpánova stranického kolegy, pronájem lukrativní budovy krajského infocentra za 300 tisíc korun měsíčně. Veškerý zisk ze vstupenek prý nadace převádí postiženým, v rozporu se svými stanovami však nezveřejnila výroční zprávu, kde by byl seznam obdarovaných uveden.

„Pan Štěpán je členem dozorčí rady nadace, která fakticky pobírá dotace od Středočeského kraje. Bohužel nedohlédl ani na to, aby zveřejnila seznam obdarovaných, k čemuž se nadace sama ve statutu zavázala. Máme proto pochybnosti, že zvládne uhlídat 60 miliard v pražském rozpočtu. Spojení s bossem pražské ČSSD Petrem Hulinským nás také zrovna nenaplňuje důvěrou. Pražané nepotřebují další bafuňáře,“ řekl předseda klubu Pirátů Jakub Michálek. Podivil se také nad tím, že Štěpána do klíčové pozice podpořila i polovina zastupitelů TOP09.
