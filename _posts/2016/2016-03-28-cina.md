---
date:	2016-03-28
category:	blog
tags:	Praha akce
layout:	post
title:	"Akce aktivistů proti podlézání Číně se zúčastnila i Pirátka Michaela Krausová" 
image:	misa.jpg
author:	Ondřej Profant
---

Parta aktivistů dnes vyvěsila několik Tibetských vlajek k přivítání čínského prezidenta. Tyto vlajky nahradily čínské vlajky, které nechal vyvěsit lobbista a bývalý ministr za ČSSD Jaroslav Tvrdík. Mezi aktivisty byla i Pirátka Michaela Krausová. Policie ČR jí při zásahu proti držení tibetské vlajky zbytečně pochroumala ruku.

"Odsuzuji bezdůvodnou policejní brutalitu proti pokojným protestům," říká Jakub Michálek, předseda zastupitelského klubu Pirátů v Praze. 

"Politika černobílého vidění světa, který je rozdělený železnou oponou na demokratickou a nedemokratickou část, které se vzájemně izolují, je již překonaná. Demokracie a vláda občanů ovšem zůstává naší klíčovou hodnotou, kterou v naší kulturní oblasti chceme uhájit před vnucováním autoritářských východních režimu. To nám ale nijak nebrání v tom, abychom se státy, které zastávají odlišné hodnoty, navázali a udržovali kontakt. Je v zájmu mírového soužití národů, aby Čína využila ekonomický růst ke zvýšení životní úrovně obyvatel a také hlubokým reformám na své cestě od maoistické vlády k moderní společnosti. Je i v našem zájmu, abychom jí v tom pomohli.

Zároveň si musíme kriticky uvědomit problémy, např. přetrvávající diktatura, tendence k potlačování autonomie Tibetu a Taiwanu, zaostávání venkova za aglomeracemi, poškozování životního prostředí, cenzura a pronásledování disidentů. V zájmu dobrých vztahů s Čínou není nutné vzdát se našich hodnot, ale druhé straně bychom je ani neměli zbytečně vnucovat. Vedle přiměřeného symbolického uznání těchto problému (např. vyvěšování Tibetské vlajky, diplomatické zmínky) podporujme praktické a neagresivní způsoby jejich řešení či zlepšení, např. kulturní výměnu, technologickou expanzi a podporu disentu," doplňuje Michálek. 

Zastupitelský klub Pirátů v Praze nesouhlasí s tím, že podpora Číny nabývá až servilní podoby, např. v prohlášení o partnerství Prahy a Pekingu nám vnutili vyjádření proti nezávislosti Taiwanu. Při návštěvě čínského prezidenta se vyvěšují po celé Praze čínské vlajky s komunistickými symboly jako za totality a prezident Zeman se podbízí vedení čínské komunistické strany. Čínu navštívil dvakrát, z toho jednou (jako jediný západní státník) na vojenské přehlídce na náměstí Nebeského klidu, kde čínský režim zmasakroval tisíce demonstrujících studentů. 

Proto podporujeme pokojné protesty, během návštěvy čínského prezidenta, které vyvažují patolízalství českých politiků. Michaele Krausové přejeme, aby zranění nebylo vážné.
