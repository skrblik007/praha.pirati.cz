---
date:	2016-09-26
category:	blog
tags:	Praha
layout:	post
title:	"Luxusní vstupenky na dotované sportovní akce dostávají zastupitelé bokem." 
image:	pasovani.png
author:	Adam Zábranský
---

Zastupitelskému klubu Pirátů v roce 2015 nabídl zastupitel za ČSSD Karel Březina lístky na mistrovství světa v ledním hokeji (Piráti je odmítli). Minimálně členové klubu ANO zase v témže roce získali vstupenky do VIP salónku na finále Fed Cupu. Protože na obě sportovní akce přispěla Praha ze svého rozpočtu, Piráti se města dotázali, kdo všechno z politiků lístky dostal. Odpověď je nepříjemně překvapila.

Oficiálním způsobem, tedy přes Magistrát, se tyto vstupenky totiž nedistribuují. Tehdejší radní pro oblast sportu Jan Wolf k tomu při interpelaci pirátského zastupitele Adama Zábranského prohlásil: „Jediné vstupenky, které obecně získává Magistrát, tak jsou vstupenky pro děti a mládež, pro většinu dopoledních tréninků, případně dopoledních sportovních akcí. Co se týká jakýchkoliv vstupenek, které se zde mohly rozdávat, tak to nebyly vstupenky, které by šly přes odbor nebo oficiálně přes Magistrát. Nešly. Tyto vstupenky, jestli zde nějaké byly, tak byly předány přímo daným pořadatelem, případně svazem někomu, což podle všeho neodporuje dobrý mravům.“

Piráti s takovým závěrem nesouhlasí. „Pro nás je nepřijatelné, aby se pořadatel odvděčoval zastupitelům hlasujícím pro dotaci tak, že těmto zastupitelům zařídí bokem vstupenky na zápas za několik tisíc korun. Hlasování v zastupitelstvu není soukromý obchod. I podle současných pravidel pražského zastupitelstva by mělo jít dohledat, kdo lístky obdržel. Zastupitelé by hodnotnější dary měli uvádět v každoročním přiznání dle Etického kodexu. Žádný z nich to ale neudělal, i když víme, že někteří vyvolení zastupitelé lístky za tisíce korun dostali,“ poukazuje na problém zastupitel Pirátů Adam Zábranský. Otázku transparentního nakládání s drahými vstupenkami pro politiky na dotované akce chce otevřít na zasedání sportvního výboru Zastupitelstva. 

„Nejde nám o to, aby politici museli přiznávat každý lístek za stokorunu, ani sami nebažíme po drahých vstupenkách na akce, které získaly mnohamilionovou dotaci. Jde nám čistě o to, aby hlasování o těchto akcích bylo regulérní a aby politické rozdělování drahých vstupenek bylo transparentní,“ říká zastupitel za Piráty a člen kontrolního výboru Jakub Michálek.
