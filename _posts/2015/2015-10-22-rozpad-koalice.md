---
title:	Místo Kleslové se odvolávali radní
layout:	post
category:	blog
author:	Jakub Michálek
image:	smatejem.jpg
tags:	trafiky
date:	2015-10-22
---

Zastupitelstvo se k projednání skandálně vysokých příjmů Radmily Kleslové, předsedkyně pražské organizace ANO, z městských firem nedostalo. Těsně před tím se rozpadla koalice ANO, ČSSD a Trojkoalice.

ČSSD, ODS, TOP09 spolu s částí ANO totiž odvolaly Matěje Stropnického z funkce náměstka primátorky. To odstartovalo odvolání dalších členů rady hl. m. Prahy. Zastupitelstvo – i díky hlasům Pirátů – odvolalo z funkce 

* radní pro sport a volný čas Novákovou (ČSSD), 
* radní pro školství Ropkovou (ČSSD) a 
* radního pro majetek Haška (ANO). 

> „Radní Nováková umístila svého syna do dozorčí rady městské firmy a nebyla schopna to zdůvodnit. Radní Hašek je označován za spojence Radmily Kleslové a paní Kleslovou dosadil do funkcí v městských firmách. Piráti nesouhlasili s odvoláním náměstka Matěje Stropnického. Proto jsme v následujícím hlasování podpořili i odvolání radní Ropkové a náměstka Dolínka (oba ČSSD), který ale nebyl odvolán.
> 
> Pravomocně odsouzený podvodník Karel Březina, předseda klubu ČSSD, by již neměl řídit pražskou koalici. Nyní má Rada hlavního města Prahy pouze 7 členů a moc šedých eminencí Radmily Kleslové a Karla Březiny  je oslabena. V nadcházejících vyjednáváních budou Piráti usilovat o odstavení této vlivové skupiny od moci v hlavním městě Praze,“ říká Jakub Michálek, předseda zastupitelů za Piráty. 

Příjmy Radmily Kleslové z městských firem tvoří první bod na pořadu jednání, až se zastupitelstvo 5. listopadu sejde k dokončení dnes započatého zasedání. 


