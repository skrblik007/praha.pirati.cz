---
title:	Pražská rada schválila východiska lepšího zveřejňování smluv
layout:	post
category:	blog
author:	Mikuláš Ferjenčík
image:	zver-smluv.jpg
tags:	Praha zveřejňování-smluv
date:	2015-06-24
---

Rada hlavního města Prahy na svém zasedání v úterý 23. června schválila východiska zveřejňování smluv v Praze. Tento dokument vychází z návrhu Pirátů, z prosince 2014 a pokud se východiska podaří uvést v život, bude se jednat o zásadní zlepšení procesu zveřejňování smluv v Praze. 

Zveřejňování smluv by se nově mělo týkat městských organizací a společností s majetkovým podílem města. Smlouvy mají být zveřejňovány včetně metadat (dat o smlouvách - například výše plnění) tak, aby se v nich dalo vyhledávat a v neposlední řadě budou smlouvy s plněním nad jeden milion Kč po uzavření smluvních dodatků zveřejňovány i v úplném znění, aby bylo možné snadno zjistit, co smlouva aktuálně stanoví. Smlouvy budou nově zveřejňovány i v upravitelných formátech (například docx, rtf, odt), což umožní jejich druhotné využití (například v jiných městech) a usnadní analýzu smluv a vyhledávání ve smlouvách. 

Adam Zábranský, zastupitel Pirátů ke schválenému usnesení říká: "Považuji to za vstřícné gesto rady. Koalice ukázala, že je ochotná realizovat protikorupční opatření, která má ve svém programovém prohlášení. Doufám, že se úřadu podaří splnit zadání Rady a Praha začne co nejdříve smlouvy zveřejňovat lépe."

Jakub Michálek, předseda zastupitelského klubu Pirátů doplňuje: "Zatímco na celostátní úrovni se zákon o registru smluv dlouhodobě odkládá a zdržuje, v Praze usilujeme o jeho co nejrychlejší zprovoznění. Díky přijatému usnesení Rady je otevřená cesta ke zveřejňování smluv uzavřených nejen magistrátem, ale i městskými firmami, které hospodaří s miliardami korun." 

Usnesení Rady: [http://zastupitelstvo.praha.eu/ina2014/tedusndetail.aspx?id=243611](http://zastupitelstvo.praha.eu/ina2014/tedusndetail.aspx?id=243611)


