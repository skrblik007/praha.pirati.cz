---
date:	2016-08-12
category:	blog
tags:	Praha sms-jízdenky
layout:	post
title:	"SMS jízdenky: Praha za poslední rok prodělala 40 milionů, může přijít o dalších 80" 
image:	glob.jpg
author:	Jakub Michálek
---

Pražští zastupitelé za Piráty se opět obrátili na ředitele dopravního podniku s žádostí o urychlené řešení kauzy SMS jízdenek. Piráti již před více než rokem upozornili na to, že marže dodavatele SMS jízdenek je v Praze největší v republice a vyzvali tehdejší vedení města, aby vyjednalo slevu. Platná smlouva totiž počítá s právem DPP na slevu, pokud se sníží cena služby na okolním trhu nebo se sníží marže mobilních operátorů. Ačkoliv dozorčí rada dala loni v květnu požadavku Pirátů za pravdu, dopravní podnik nic nevyjednal ani se práva na slevu nedomáhá soudní cestou.

„Vyzvali jsme nového ředitele Martina Gillara, aby urychleně začal řešit kauzu SMS jízdenek. Pokud bude Praha další 2 roky otálet, může přijít až o 80 milionů korun. Praha má právo na slevu a měla by ho uplatňovat všemi prostředky, včetně případné žaloby na úhradu vzniklé škody nebo zadržení plateb. V kauze SMS jízdenek policie stíhá bývalého ředitele Martina Dvořáka a není pochyb o tom, že kontrakt je nevýhodný. O to více nás zaráží, že se ho Praha nesnaží aktivně změnit, když jí k tomu smlouva dává právo,“ diví se Jakub Michálek, předseda zastupitelského klubu pražských Pirátů. 

„Občané často netuší, že z každé SMS jízdenky jde 6 korun soukromé firmě, což je víc než dvakrát víc než je tržní standard. Je to na hraně výpalného mafiánům. Bohužel smlouvy jsou napsané tak nevýhodně, že Praha nemůže smlouvu zcela vypovědět, může pouze žádat slevu. Vedle toho jsme doporučili, aby byly SMS jízdenky zdraženy o 1 Kč, což je nejvyšší možná částka podle smlouvy. Chceme, aby občané dali raději přednost pro město levnějším papírovým jízdenkám nebo dlouhodobému kupónu,“ říká Jakub Michálek.

# Odkazy

* [Text dopisu](https://github.com/pirati-byro/spisy-zk-pha-2016/blob/master/3567-sms-jizdenky/1-podnet/main_signed.pdf)
* [Přílohy dopisu](https://github.com/pirati-byro/spisy-zk-pha-2016/tree/master/3567-sms-jizdenky/1-podnet/attachments)
* [Tisková zpráva z dubna 2015](https://praha.pirati.cz/sms-jizdenky.html)

