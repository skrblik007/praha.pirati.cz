---
title:	"Výzva Straně zelených: pošlete Březinu do politického důchodu!"
layout:	post
category:	blog
author:	Mikuláš Ferjenčík
image:	duchod-brezina.jpg
tags:	kauzy Karel-Březina
date:	2015-08-05
---

Milí zelení, 

jsou věci, ve kterých se shodneme, věci, ve kterých se neshodneme, občas spolupracujeme, občas se špičkujeme. Ted je ale čas na to, aby všechny slušné strany, které nechtějí mít s korupcí nic do činění, táhly za jeden provaz. 

Bývalý náměstek primátora a současný předseda zastupitelského klubu ČSSD Karel Březina měl údajně nabízet úplatek soudci Havlínovi, stíhanému za korupci. Ten naopak uvažoval o tom, jak si na oplátku objedná změny pražského územního plánu pro pražského podnikatelského bosse. Před třemi dny tuto informaci z policejního odposlechu zveřejnil týdeník Respekt. Soudce Havlín Březinu v jeho trestním stíhání 4krát zprostil (to bylo moc i na odvolací soud, který ho následně uznal vinným) - těžko lze věřit tomu, že to soudce Havlín udělal nezištně. Přitom už v roce 2014 byl Březina shledán vinným z podvodu v pražském dopravním podniku. Viz následující články: 

[K odposlechu soudce](http://domaci.ihned.cz/c1-64409760-respekt-uplatny-soudce-havlin-vypravel-jak-zprostil-obzaloby-politika-karla-brezinu)

[K dopravnímu podniku](http://www.metro.cz/brezinu-odsoudili-za-podvod-v-dpp-ohrozi-to-vznik-nove-koalice-p7n-/co-se-deje.aspx?c=A141029_152409_co-se-deje_rab)


Strany napříč politickým spektrem pražského zastupitelstva kauzu ignorují, [primátorka k tomu mlčí](http://archiv.ihned.cz/c1-64414440-brezina-si-mel-zaridit-soud-tlak-na-jeho-konec-v-politice-se-nekona). Světlou výjimkou je Matěj Stropnický, který k tomu napsal: „Není-li skandální domluvit si se soudcem, jak dopadne soud, co tedy skandální JE?.“  Obvinění z korupce je natolik vážné, že si zaslouží okamžitou akci. 

Nyní došlo na lámání chleba. Zelení jsou v jedinečné pozici, kdy můžou s korupcí něco dělat. Strana Zelených je na pražském magistrátu s ČSSD v koalici. Člověku v této chvíli přichází na mysl celá řada volebních hesel Strany zelených: Namátkou: „Volte ty, kdo se nenechali koupit“, „Místo korupce peníze školám“ a nespočet apelů na zlepšení politické kultury v Česku.

Je jasné, že to nebude jednoduché. Karel Březina má politické krytí napříč politickým spektrem. Navíc je to asistent premiéra Bohuslava Sobotky. Do žádné kritiky Březiny se nepustili ani zastupitelé opoziční TOP 09 a ODS, kteří jinak na pražské koalici nenechají nit suchou (Březina v minulosti pomohl k funkci primátora jak Bohuslavu Svobodovi, tak Tomáši Hudečkovi). Jeho pozice v ČSSD působí neotřesitelně. To je ovšem o důvod víc, proč by Zelení neměli držet basu. 

Občas je na místě riskovat křesla na politickém výsluní, prostě proto, že jde o princip. Z dlouhodobého hlediska je to však krok, který posiluje. Tolerovat obvinění z korupce by v tuhle chvíli pro Zelené politiky znamenalo, že se z nich stane jen partička trapných podržtažků, kteří zkousnou cokoli, aby zůstali u moci. V takové pozici už Zelení jednou byli a zotavují se z toho dodnes. 

Tohle je exkluzivní výzva pro vás, aktivní členy Strany zelených, udělat pro pražskou politickou kulturu něco, co nikdo jiný nedokáže. Přispějete k tomu následujícími kroky:

  * Navrhněte svým zástupcům v Radě odvolání Karla Březiny z funkce předsedy komise pro přidělování sportovních grantů a z dalších komisí Rady, jichž je členem. 

  * Podpořte odvolání Karla Březiny z výborů zastupitelstva, jichž je členem, především pak z výboru pro územní plánování. 

  * Trvejte na důsledném prověření všech podezření, která Karla Březinu obklopují. Pro začátek můžete podpořit svolání kontrolního výboru k této věci. 

  * Dejte jasně najevo, svým koaličním partnerům z ČSSD, že se nejedná o „spekulaci“, ale o skandál. 

Za zastupitelský klub Pirátů:

Mikuláš Ferjenčík, zastupitel Pirátů, bývalý volič Strany zelených, mikulas.ferjencik@pirati.cz, 737 943 770

K výzvě se připojil i spolek [Mladí zelení](http://www.mladizeleni.cz) usnesením svého předsednictva a jménem svého mluvčího Tomáše Křemena, info@mladizeleni.cz, 731 345 162


