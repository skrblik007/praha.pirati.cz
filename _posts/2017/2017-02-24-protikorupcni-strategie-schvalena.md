---
date:         2017-02-24
category:     blog
tags:         praha
layout:       post
title:        "Koaliční válec, Pirátské návrhy v protikorupční strategii a senátor Kos zůstává ve finančním výboru." 
image:        jakub-ruce.jpg
author:       Jan Loužek, Mikuláš Ferjenčík
---

#### Protikorupční strategie

Podařilo se nám prosadit několik dobrých návrhů do nově vzniklé protikorupční strategie. Tu zastupitelstvo schválilo na časové období následujících dvou let. Dlouhodobě jsme jednali s Radou hlavního města Prahy o možnostech např. zavedení smluvních vzorů. Prosadili jsme však zavedení nejen těch. Praha tak podle nového dokumentu provede např. audit nájemních vztahů (v rámci boje s nevýhodnými a nízkými nájmy), bude zveřejňovat inofrmace i o menších zakázkách, kde to zákon nevyžaduje, nebo zveřejňovat podklady k územnímu plánu. V neposlední řadě pak budou zveřejňovány žádosti o dotace a dodavatelé zakázek, které jsou z dotací placeny; dojde k rozvoji dosud skromného projektu Otevřených dat, která se propojí se současným registrem smluv, seznamem zakázek a dotací, seznamem faktur a nájemních smluv.

#### Registr smluv nebyl na programu

Ve středu 22. února jsme se zděšením pozorovali, jak Poslanecká sněmovna vykuchala zákon o registru smluv. Nově v něm nebudou státní firmy, krajské firmy, nebo městské firmy. Ty tedy své smlouvy zveřejňovat nemusí. V roce 2014 jsme na zasedání pražského zastupitelstva [navrhli komplexní materiál](https://praha.pirati.cz/assets/pdf/3110.pdf), na základě něhož by pražské firmy zveřejňovaly své smlouvy – v podstatě stejným způsobem, jaký předpokládal původní návrh zákona. Koaliční zastupitelé nás ale odmítli s tím, že to není potřeba, protože to „přeci bude v Registru smluv“.

V městských, krajských a státních firmách jsou velmi často rozdělovány astronomické odměny loajálním politikům. Nebudou-li smlouvy o těchto odměnách veřejné, bude dále kvést systém politických trafik.

Protože se nám nelíbílo, že mají být v registru smluv jen smlouvy úřadů, a nikoliv městských, krajských, nebo státních firem, navrhli jsme na jednání programu bod, který se měl touto problematikou zabývat. Koalice s podporou poloviny ODS však náš návrh o této problematice diskutovat [zamítla](https://twitter.com/piratipraha/status/834704980376481792). 

#### Smog vs. Zelení

Na programu pražského zastupitelstva nebyla ani aktuálně probíraná smogová situace. Navržený bod jednání totiž nebyl na program zasedání zastupitelstva zařazen. Poráti jeho zařazení podpořili, překvapil nás postoj Strany zelených, pro kterou by ochrana ovzduší měla být klíčovým tématem. K zařazení chyběl jeden hlas – pro zařazení ale nehlasovala ani Petra Kolínská (zelená náměstkyně), ani Petr Štěpánek (předseda klubu zelených, STAN a lidovců). Absurditu situace podtrhlo to, když následně členka Strany zelených Lucia Zachariášová interpelovala pražské zastupitele s otázkou, proč Praha špatnou situaci s ovzduším neřeší. 

#### Ladislav Kos nebyl odvolán.

Člen finančního výboru pražského zastupitelstva, kterého jsme nominovali a senátor za Prahu 11 s podporou Pirátů Ladislav Kos, se dotázal na vývoj hospodaření Městské části Praha 11 formální žádostí dle zákona o svobodném přístupu k informacím. V ní se podepsal i se svojí funkcí člena finančního výboru. Formální žádost vyděsila zastupitele ANO, a ti proto začali prosazovat Kosovo odvolání z daného výboru.

Připadá nám směšné, že by měl být člen finančního výboru odvolán za to, že se věnuje své práci (tzn. kontrole financí města). Nakonec koaliční zastupitelé zjistili, že na odvolání Ladislava Kose nemají dostatek hlasů, a odvolání se nekonalo.

#### Bude mít Slivenec jezdeckou sochu?

![Bude mít Slivenec takovouto sochu?](/assets/img/posts/za-slivenec.jpg "Socha radní Jany Plamínkové ve Slivenci")

Je již tradiční, že každé zasedání pražského zastupitelstva máme na programu nějakou dotaci pro městskou část Praha-Slivenec. Díky paní radní Plamínkové, která je starostkou Slivence, získá tato městská část novou tramvajovou trať, kompostárnu, nebo kotel. Nyní byl schvalován nákup pozemku pro Slivenec za šestnáct milionů korun. 

Někteří opoziční zastupitelé z vtipu navrhli, aby byl nákup pozemku podmíněn zbudováním jezdecké sochy paní radní. Neprošel  jen o několik hlasů, návrh podpořila i řada koaličních zastupitelů. 

Nemáme vůbec nic proti Slivenci, nebo tzv. „malým městským částem“. Chceme však, aby byly prostředky pro jejich rozvoj přidělovány rovnoměrně všem.  To je koneckonců i v zájmu Pražanů. Protože je dotování městských částí na základě politických konexí dlouhodobý problém, požádal Jakub Michálek o rozpis investic města podle jednotlivých městských částí. 

#### Modernizace trati

Jako Piráti jsme podpořili změnu územního plánu v souvislosti s výstavbou Metra D. Tím se snad urychlí výstavba nové trasy metra, na kterou Praha čeká již desítky let. Rovněž jsme podpořili modernizaci železniční trati z Prahy do Lysé nad Labem. 
