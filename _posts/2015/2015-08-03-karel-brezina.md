---
title:	Březino, odstup!
layout:	post
category:	blog
author:	Mikuláš Ferjenčík
image:	brezina.jpg
tags:	kauzy Karel-Březina
date:	2015-08-03
---

**Usnesení Klubu Pirátů v Zastupitelstvu hl. m. Prahy ze dne 3. 8. 2015 ke kauze Karla Březiny**

* Vyzýváme zastupitele Karla Březinu (ČSSD) k okamžité rezignaci na funkci zastupitele hl. m. Prahy. Činíme tak kvůli tomu, že soudce Havlín v policejním odposlechu přiznal, že mu Karel Březina nabídl úplatek. Nejde o nahodilé pochybení, Karel Březina byl již v říjnu minulého roku pravomocně odsouzen za podvod v Dopravním podniku hl. m. Prahy. 

* Dále vyzýváme Karla Březinu, aby rezignoval na funkci předsedy komise pro sportovní granty a všechny další veřejné funkce. Neučiní-li tak, žádáme Radu hl. m. Prahy, aby ho s okamžitou platností odvolala z jí volených funkcí a navrhla jeho odvolání z funkcí volených Zastupitelstvem hl. m. Prahy (ZHMP).

* Žádáme předsedu vlády Bohuslava Sobotku, aby se veřejně distancoval od podezřelých aktivit svého asistenta Karla Březiny, který ve funkci asistenta předsedy ČSSD působí od 1. 4. 2014, jak vyplývá z majetkového přiznání Karla Březiny. 

* Žádáme předsedkyni kontrolního výboru ZHMP Jaroslavu Janderovou (ODS) o neprodlené svolání mimořádného zasedání kontrolního výboru ke kauze Karla Březiny.

*"Politická odpovědnost v této věci je zcela jasná a Karel Březina by měl okamžitě skončit. Důležité je, aby se trestní řízení nezametlo pod koberec. V souvislosti s nabízením úplatku si chceme vyžádat policejní protokoly pro kontrolní výbor a důkladně prošetřit související změny územního plánu," říká Jakub Michálek, předseda zastupitelského klubu Pirátů.*

*"Nechceme být v jednom zastupitelstvu s odsouzeným podvodníkem, o kterém se navíc v policejním odposlechu říká, že nabízí úplatky. Jestli pražská koalice myslí boj s korupcí vážně, nemůže v ní setrvávat Karel Březina," říká zastupitel Pirátů, Adam Zábranský.*


