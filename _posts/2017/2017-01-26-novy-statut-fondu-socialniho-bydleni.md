---
date:         2017-01-26
category:     blog
tags:         praha kauzy
layout:       post
title:        "Nový statut fondu sociálního bydlení umožňuje utratit 3 miliardy korun bez kontroly zastupitelstva" 
image:        sidliste.jpg
author:       Mikuláš Ferjenčík
---

Rada Prahy dnes nechala schválit zastupitelstvem zdánlivě nenápadnou [změnu](/assets/pdf/4764.pdf) statutu fondu sociálního bydlení. Změna je ve skutečnosti zásadní. Schválený tisk sebral kontrolu nad výstavbou sociálního bydlení v Praze zastupitelstvu, které mělo původně schválit pravidla výstavby a přidělování sociálního bydlení. 

Nově upravený statut tento kontrolní mechanismus vypustil. Přidělování bytů se nově bude řídit pravidly, která umožňují přidělování bytů i prominentům na doporučení městských částí. V neposlední řadě nový statut fondu umožňuje i výstavbu bytů s komerčním nájemným. 

Mikuláš Ferjenčík, zastupitel za Piráty ke změně statutu říká: „I vzhledem k minulosti s obavami sledujeme, jak se pravomoci, které si vyhradilo zastupitelstvo postupně přesouvají do Rady Prahy, která jedná uzavřeně, nehlasuje jmenovitě a když na to přijde chodí se radit do kuchyňky. Nový statut fondu umožňuje utratit několik miliard, které se ve fondu postupem času nahromadí, za zavřenými dveřmi. Všimněme si že se změnil i název fondu, nově nejde o fond sociálního bydlení, nýbrž o fond dostupného bydlení. Otázkou je, komu že bude bydlení za městské peníze dostupné. Bojíme se, že potřební to nebudou.“

