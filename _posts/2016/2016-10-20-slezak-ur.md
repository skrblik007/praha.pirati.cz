---
date:         2016-10-20
category:     blog
tags:         Praha
layout:       post
title:        "Slezákovi územní rozvoj nechat nechceme" 
image:        slezak.jpg
author:       Mikuláš Ferjenčík
---

**Proti politickým trafikám nic dělat nebudeme** – to je současné stanovisko koaličních stran. Zastupitelstvo v listopadu 2015 uložilo Radě hlavního města, aby vypracovala pravidla pro transparentní obsazování dozorčích rad. Ta žádná pravidla v termínu nevypracovala, akorát pouze slibuje. Na každém zasedání pražského zastupitelstva se proto ptáme, kde to stojí. Tu je oficiálním důvodem nedostatek času, jindy chybí koaliční shoda, nebo se zjistí, že daná problematika je najednou příliš složitá. 

Současný stav, kdy Rada neplní usnesení pražského zastupitelstva, neboť ji už o 10 měsíců „utíká“ termín, potvrdil v říjnu 2016 jak kontrolní, tak i legislativní výbor. Proto jsme se rozhodli předložit návrh, aby byla problematika politických trafik alespoň projednávána. Koalice však nesouhlasila ani s tím, aby byla tato problematika zařazena do programu zasedání. 

**Slezáka v územním plánování nechceme**. TOP 09 a ODS identifikovaly nový slabý článek koalice. Za svůj cíl si vybraly radní pro oblast územního plánování, Petru Kolínskou. Několikrát proto navrhly její odvolání, které nicméně neprošlo. Piráti odvolání Kolínské nepodpořili, protože v záloze jsou Jan Slezák, který velel zásahu proti studentům během Palachova týdne, nebo Karel Březina, který byl pravomocně odsouzen za podvod. Přestože s řadou kroků Kolínské nesouhlasíme, nechceme přenechat pražské územní plánování ČSSD a nikdo jiný si na tuto oblast zuby nebrousí. 

V rámci projednávání podnětů na změny územního plánu potom zastupitelstvo schválilo například podnět, který má za cíl umožnit stavbu rodinných domků v ochraném pásmu vysokorychlostní železniční tratě. 

**Kamerový systém** a jeho rozšíření koalice bez větší diskuze schválila, a to s podporou několika dalších opozičních stran. Jediní, kdo hlasovali proti, byli Piráti. Na kritiku Ondřeje Profanta, že nechceme šmírovat lidi prostřednictvím sofwaru na analyzování pohybu lidí, rozpoznávání obličejů, nebo detekci „odložených“ zavazadel, reagovali zastupitelé ze strany TOP 09 akorát posměšky. Jediným úspěchem nicméně zůstává, že díky doporučení výboru pro Smart Cities budou na implementaci kamerového systému dohlížet odborníci v oblasti ochrany osobních údajů. 

**Uplácení městských částí kvůli skládce se nám nelíbí.** Městské části Ďáblice a Březiněves získají od Magistrátu bohatou finanční injekci ve výši cca 300 milionů korun za provoz rozsáhlé skládky. Návrh, který koalice na zasedání předložila, však postrádal jakékoliv odůvodnění pro uvedenou výši. Obě městské části v minulosti sice získávaly prostředky za to, že musí skládku na svém území strpět, nyní navrhovaná suma však byla rekordní. Proč tomu tak je? Sami starostové obou městských částí navrhovali v minulosti rozšíření skládky s cílem získat více peněz za kompenzace. Domníváme se, že se tímto vládnoucí koalice rozhodla oba starosty uklidnit, aby nepožadovali rozšíření skládky a souhlasili se současným stavem.

