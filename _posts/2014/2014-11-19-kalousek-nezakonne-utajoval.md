---
title:	Piráti dolují informace ČKA
layout:	post
category:	blog
author:	Jakub Michálek
image:	pirati-vs-kalousek.jpg
tags:	informace
date:	2014-11-19
---

Piráti dnes na tiskové konferenci představili další postup ve sporu s ministerstvem financí o seznam dlužníků České konsolidační agentury (ČKA). Piráti chtějí doplnit rozsudek Městského soudu v Praze, který rozhodl, že ministerstvo financí postupovalo nezákonně, o výslovný příkaz poskytnout informace. Dále apelují na současného ministra financí Andreje Babiše, aby nezákonně utajované informace konečně poskytl. V neposlední řadě potom navrhují, aby Miroslav Kalousek, který žádost o informace zamítl, uhradil škodu, kterou svým rozhodnutím způsobil.

Tři a půl roku trval soudní spor kvůli utajování informací o dluzích, které Česká konsolidační agentura sanovala za státních peněz. Seznam dluhů sanovaných ze státních peněz si v únoru 2011 vyžádal Jakub Michálek z České pirátské strany. Podle rozsudku Městského soudu v Praze doručeného ve čtvrtek Ministerstvo financí informace nezákonně utajovalo.

K rozsudku samotnému Michálek uvádí: „Je to obrovský úspěch, Městský soud nám dal za pravdu a smetl nesmysly o „absolutním bankovním tajemství“, kterým argumentovalo ministerstvo, ze stolu. Rádi bychom, aby soud svůj výrok doplnil ještě o informační příkaz, který by umožnil lepší vymahatelnost rozhodnutí. Ministerstvu by potom hrozila v případě nevyhovění žádosti exekuce.“

K postupu vůči bývalému ministru financí Miroslavu Kalouskovi Michálek říká: „Tehdejší ministr financí Kalousek nezákonně utajoval informace o státem placených dluzích v České konsolidační agentuře. Budeme požadovat, aby ministr Kalousek nesl odpovědnost za  nezákonné rozhodnutí. Státu způsobil prokazatelnou škodu minimálně 10 000 Kč, které mi má ministerstvo financí zaplatit na nákladech řízení. Tuto škodu by měl uhradit právě Kalousek, jinak budou jeho řeči o odpovědnosti jen prázdné fráze.“

Stávajícímu ministru financí Andreji Babišovi Michálek vzkazuje: „Poskytněte už konečně ty informace, o které jsme před několika lety žádali. Veřejnost má právo vědět, za koho jsme zaplatili stamiliardy kvůli zpackané transformaci průmyslu a bankovnímu socialismu. Váš přístup ukáže, jestli se od svých předchůdců Kalouska a Fischera lišíte jen rétorikou, nebo i činy.“

Dlouhotrvající soudní proces, ve kterém soud dvakrát nezákonně rozhodl, však rovněž vyvolává otázku, nakolik je přístup k úředním informacím skutečně svobodný. "Soudy jsou pomalé a fakticky nechrání právo občanů na informace. Je  akutně třeba nestranná instituce, u které občané najdou zastání při  žádání o informace, například informační komisař. Chceme s tímto konkrétním případem seznámit poslance a senátory a apelovat na změnu zákona, aby soudy nebyly přehlceny a informace byly poskytovány rychle."

[Přehled spisu k České konsolidační agentuře](http://www.pirati.cz/infoz/cka)


