---
title:	Magistrát nesmí tajit nájmy za hubičku, rozhodlo Ministerstvo vnitra
layout:	post
category:	blog
author:	Jakub Michálek
image:	jakub-na-zastupku.jpg
tags:	informace majetek magistrát
date:	2015-04-17
---

Ministerstvo vnitra v pátek 17. 4. 2015 zrušilo rozhodnutí pražského Magistrátu, který před zastupiteli Pirátů utajuje, za kolik pronajímá městské budovy.

Hlavní město Praha pronajímá ohromné množství nemovitých prostor na území celé metropole. Například Slovanský dům v centru Prahy město údajně pronajalo za nízké nájemné firmě realitního magnáta Sebastiana Pawlowského na více než 70 let aby Pawlowský následně celou firmu přeprodal za miliardovou částku. Zatímco některé spřízněné firmy mají v objektech magistrátu malé nájmy, magistrát si pronajímá Škodův palác zhruba za dvojnásobek tržního nájemného.

Je to ale poslední případ, nebo jich je mnohem víc? A kolik tím Praha tratí? Vzhledem k nekončícím současným kauzám, megaztrátám a kostlivcům z období vlády Pavla Béma se proto pirátský zastupitel Jakub Michálek rozhodl požádat magistrát o kompletní seznam nájmů městských objektů. Tyto údaje by měla mít koneckonců Praha k dispozici, protože v minulosti koupila několik drahých počítačových programů na evidenci nájmů. Světlo světa by pak spatřila tabulka, která by na konkrétní ultralevné pronájmy jasně poukázala. A pomohla by rozkrýt řadu nestandardních vazeb a nevýhodných smluv. 

Pověřený ředitel odboru správy majetku magistrátu Radek Svoboda se však pirátskému zastupiteli rozhodl informaci neposkytnout. Úřad si totiž nebyl jist, zda zastupitel oslovil Magistrát hlavního města Prahy, nebo Hlavní město Prahu. Podle ředitele Svobody by takové informace zastupitele vůbec neměly zajímat:

> „Máme za to, že požadované informace mimo jiné také s ohledem na obsah § 59 zákona č. 131/2000 Sb., o hlavním městě Praze, v platném znění, nesouvisí s výkonem funkce žadatele jako zastupitele,“ uvedl Svoboda v textu o odepření poskytnutí informace. Přitom zastupitelé hlavního města na svých zasedáních rozhodují většinou a převážně o nemovitém majetku hlavního města.

Dnes vydalo Ministerstvo vnitra rozhodnutí, ve kterém za tento postup ostře zkritizovalo Hlavní město Prahu a dalo za pravdu pirátskému zastupiteli Jakubu Michálkovi. Podle ministerstva nemá Praha důvod tyto informace odepřít, protože nájemníci jsou příjemci veřejných prostředků v podobě práva užívat objekty města. „Pakliže jsou osobní údaje nájemců majetku územního samosprávného celku zveřejnitelné, není důvodu je tajit ani před členy jeho nejvyššího orgánu,“ uvedla za Ministerstvo ředitelka odboru veřejné správy, dozoru a kontroly Marie Kostruhová. 

> „Ministerstvo vnitra velice výstižně vysvětlilo úředníkům magistrátu, že nesmí zastupitelům tajit zásadní informace o hospodaření města. Bohužel nejde o první rozhodnutí, které ministerstvo Praze ruší jako nezákonné, a proto budeme požadovat, aby se poskytováním informací zabývat kontrolní výbor,“ říká zastupitel Jakub Michálek, který také člen kontrolního výboru zastupitelstva hl. m. Prahy.

Magistrát se nyní musí věcí zabývat znovu. Podle správního řádu se musí držet závazného právního názoru Ministerstva vnitra jako odvolacího orgánu. Závěr ministerstva je ale jednoznačný: „Informace, které se vztahují k rozhodovacím pravomocem zastupitelstva, musejí být členovi zastupitelstva poskytnuty bez omezení. Povinný subjekt měl požadované informace v souladu s § 51 odst. 3 písm. c) zákona o hlavním městě Praze poskytnout, neboť se vážou k jeho rozhodovacím pravomocem.“

**Související dokumenty**:

- [Žádost o informace](https://github.com/pirati-cz/KlubPraha/blob/master/spisy/2015/07-nemovity-majetek-Prahy/1-zadost/main_signed.pdf)
- [Zamítnutí žádosti o informace](https://github.com/pirati-cz/KlubPraha/blob/master/spisy/2015/07-nemovity-majetek-Prahy/3-odmitnuti/zamitnuti.pdf)
- [Rozhodnutí o odvolání](https://github.com/pirati-cz/KlubPraha/blob/master/spisy/2015/07-nemovity-majetek-Prahy/4-odvolani/main.pdf)



