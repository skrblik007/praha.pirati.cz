---
date:         2016-11-25
category:     blog
tags:         Praha
layout:       post
title:        "ANO a ČSSD hodily nájemníky písnického sídliště přes palubu" 
image:        pisnicti.jpg
author:       Jakub Michálek, Ondřej Profant, Mikuláš Ferjenčík
---

Na posledním zasedání zastupitelé z koalice vedené hnutím ANO schválili projídací rozpočet, gumový strategický plán, miliardovou půjčku na nákup sídliště Písnice a pak zasedání rozpustili a odjeli na chaty.

**Projídací rozpočet**

Praha včera schválila 60 miliardový rozpočet se schodkem několika miliard. Investice mají v budoucích letech stále klesat, zatímco provozní výdaje porostou o několik miliard ročně. To znamená, že rostou náklady na grantíky apod., ale nepostavíme metro D, ani potřebné silnice. Žádný z našich 5 [pozměňovacích návrhů][pn] koalice nepodpořila. Projídací rozpočet jsme nepodpořili – zvláštní je, že TOP 09 ano. 

**Strategický plán nebo brainstorming?**

300 stránek nápadů, z nichž velká část je dobrých (otevřená data, wifi v MHD, audit majetku apod.), u nejdůležitějších záležitostí bohužel doplňují gumové formulace, takže jimi lze obhájit cokoliv (např. chybí konkrétní vize  dostavby pražského obchvatu). Podle nás by plán měl být mnohem kratší a měly by se v něm řešit jen ty nejzásadnější věci, termíny a rozpočtové dopady. Jsou tam i nesmysly, jako např. „že indikátorem dobré správy úřadu bude počet stavebních povolení.“ Neměli jsme ale reálnou možnost strukturu a rozsah plánu ovlivnit, a tak většina našeho klubu hlasovala pro jeho předloženou verzi, kterou považujeme za lepší než plán, který schválilo zastupitelstvo za Pavla Béma.

**Sídliště Písnice nenecháme na holičkách**

Pražské zastupitelstvo po dvoudenním jednání schválilo bezúročnou půjčku městské části Praha-Libuš. Půjčka je na nákup sídliště se 730 byty, které prodává ČEZ ve veřejném tendru. Nájemníci se do soutěže nemohou přihlásit, protože se sídliště prodává jako celek včetně okolní zeleně. Piráti prosazovali, aby město sídliště koupilo a prodávalo bytové domy jednotlivým družstvům za nákupní cenu (návrh neprošel kvůli ANO a ČSSD). Pokud Libuš v soutěži uspěje, část půjčky splatí z následného prodeje bytů nájemníkům, část fondu by mohla odkoupit i Praha. Klub Pirátů prosazuje, aby Magistrát městské části Libuš pomohl a nenechal ji na holičkách.

Zasedání skončilo v pátek ve 14.30, přestože byla projednaná jen čtvrtina programu. Většina koaličních zastupitelů asi spěchala na chatu a komplikace, které svým neodpovědným jednáním způsobí, je nazajímaly.

[pn]: https://github.com/pirati-cz/KlubPraha/blob/master/materialy/rozpocet/pozmenovaci-navrhy-piratu-rozpocet-2017.pdf
