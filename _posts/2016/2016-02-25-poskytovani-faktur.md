---
title:	ANO a ČSSD v Praze nechtějí zveřejňovat faktury
layout:	post
category:	blog
author:	Adam Zábranský
image:	ruka.png
tags:	magistrát
date:	2016-02-25
---

Zastupitelé za ANO a ČSSD odmítli na jednání výboru pro legislativu a protikorupční opatření hlasovat pro návrh, aby Praha začala zveřejňovat seznam faktur. Návrh, který byl koncipován jako výzva Radě, na jednání navrhl zastupitel hl. m. Prahy za Piráty Adam Zábranský. „Zveřejňování seznamu faktur je celkem velký krok kupředu v transparenci a přitom je to velmi jednoduchá záležitost. Stačí párkrát kliknout myší a pak jen vymazat osobní údaje, které ale v informačním systému v naprosté většině případů uvedené nebývají. Magistrát generuje zhruba 13 000 faktur ročně. S jejich zveřejněním by kdokoliv mohl například jednoduše zjistit, kolik celkem peněz od města dostaly kontroverzní firmy v pozdní éře Pavla Béma,“ shrnuje Adam Zábranský.

Pro návrh Pirátů hlasovala kromě pirátského navrhovatele jen zastupitelka za Trojkoalici Petra Kolínská. Ostatní přítomní členové výboru, tedy Irena Ropková z ČSSD a Libor Hadrava, Vladislava Veselá a Jarmila Bendová z ANO, se hlasování zdrželi (což de fakto znamená hlas proti).

„Za chvíli budeme mít rok a půl od voleb a za tu dobu bylo zavedeno jen několik málo protikorupčních opatření. Tím, že ANO a ČSSD odmítly podpořit náš [návrh](https://github.com/pirati-cz/KlubPraha/blob/master/spisy/2015/201-zverejnovani-faktur/zverejnovani-faktur.md), jednoznačně ukázaly, že o transparenci umí pouze mluvit. Přitom jejich zastupitelé ani nesdělili žádné argumenty, proč faktury nezveřejňovat.“

Seznamy faktur již zveřejňují například Ministerstvo financí či městské části Praha 5 a Praha 6. Praha má ke zveřejňování otevřených dat určený server [opendata.praha.eu](http://opendata.praha.eu/), o jehož vznik se zasadil zastupitel za Piráty Ondřej Profant. Ten již v říjnu minulého roku vyzval pražskou náměstkyni pro finance Evu Kislingerovou (ANO), aby zveřejňování faktur zařídila, a to včetně podrobného [návodu](https://github.com/pirati-cz/KlubPraha/blob/master/materialy/navod/navod-druhy.md). Náměstkyně ale nic neudělala.


