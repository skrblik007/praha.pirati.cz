---
title:	ANO na kontrolním výboru podrželo Březinu
layout:	post
category:	blog
author:	Mikuláš Ferjenčík
image:	hasek-brezina.jpg
tags:	magistrát Karel-Březina
date:	2016-01-27
---

Pražští zastupitelé hnutí ANO Patrik Nacher (ANO 2011) a Petr Novotný (ANO 2011) dnes na jednání kontrolního výboru podrželi pravomocně odsouzeného podvodníka Karla Březinu. Odmítli totiž podpořit návrh Pirátů, aby Březinovo setrvání ve funkci předsedy komise pro sportovní granty a výboru pro územní rozvoj projednalo zítřejší zasedání zastupitelstva hlavního města Prahy. 

Usnesení neprošlo o jediný hlas. Pro usnesení hlasovali Jakub Michálek (Piráti), Jaroslava Janderová (ODS), Petr Prchal (TOP 09) a Ivan Hrůza (KSČM). Proti usnesení hlasoval Jan Slezák (ČSSD); zdrželi se Patrik Nacher, Petr Novotný a Jiří Hrabák (TOP 09). Tři uvedení zastupitelé ale fakticky hlasovali proti, protože kontrolní výbor hlasuje většinou všech svých členů. Nepřítomný bez omluvy byl zástupce Zelených Ondřej Mirovský. 

„ANO slibovalo nový vítr v politice. Ve skutečnosti ale kryje i evidentní případy trestné činnosti, aby pravomocně odsouzený podvodník Karel Březina zůstal ve svých funkcích,“ uvedl Jakub Michálek, předseda zastupitelského klubu Pirátů a člen kontrolního výboru pražského zastupitelstva. 

**Neschválené usnesení:**

*Kontrolní výbor žádá Zastupitelstvo o projednání členství Karla Březiny v orgánech Zastupitelstva a Rady, a to v souvislosti s rozhodnutím Nejvyššího soudu o jeho dovolání ve věci trestného činu podvodu a možného porušení Etického kodexu.*

Piráti tedy tento bod programu na zítřejším jednání zastupitelstva předloží sami. 


