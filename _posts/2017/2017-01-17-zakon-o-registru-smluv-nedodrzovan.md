---
date:         2017-01-17
category:     blog
tags:         praha registr-smluv
layout:       post
title:        "Každá třetí pražská instituce nedodržuje zákon o registru smluv" 
image:        registr-smluv.jpg
author:       Adam Zábranský
---

Přibližně třetina velkých pražských institucí nedodržuje zákon o registru smluv. Zda příspěvkové organizace, městské firmy či městské části zveřejňují transparentně smlouvy včetně konkrétních částek v celostátním registru smluv, zkontroloval pražský pirátský zastupitel Adam Zábranský. Zásadní protikorupční zákon platný už od 1. července 2016 nerespektuje například Pražská plynárenská, Zdravotnická záchranná služba Hlavního města Prahy nebo městské části Praha 5 a Praha 8. 

Institucím, které zákon nedodržují, odeslal Zábranský výzvu k doplnění chybějících informací do registru. „Vzhledem k tomu, jaká doba uplynula od účinnosti zákona, jsem překvapen, že z vaší strany stále není dodržován. Pevně věřím, že se vám podaří povinnostem, které zákon ukládá, dostát, a to tak, jak tomu je v případě většiny veřejných institucí, které své smlouvy v celostátním registru úspěšně publikují,“ napsal jim.

„Veřejný přístup k veškerým smlouvám, které městské instituce uzavřely, zabraňuje šití zakázek na míru konkrétním firmám i uzavírání předražených smluv. Je neuvěřitelné, že toto protikorupční opatření ignoruje zhruba každá třetí velká instituce hlavního města. Piráti se je nejen snaží k transparenci dotlačit, ale sami jdou příkladem a veškeré své smlouvy na internetu uvádějí od samého počátku své existence,“ vysvětluje svůj krok Adam Zábranský.

Průhlednost městských firem nyní navíc zkomplikuje záměr hnutí ANO vyvést všechny pražské firmy  včetně Dopravního podniku nebo Obecního domu pod jeden superholding. Firmy tak nebude kontrolovat demokraticky zvolené zastupitelstvo, ale koalice jmenovaných dozorčích rad. ANO zatím v rámci tohoto projektu nepředstavilo ani vlastnickou politiku s jasnými pravidly ani ekonomickou analýzu, která by zavedení superholdingu zdůvodňovala.

### Odkazy:

Superholding: Požadujeme vlastnickou politiku města a transparentnost: [https://praha.pirati.cz/superholding.html](https://praha.pirati.cz/superholding.html)
