---
date:         2016-12-22
category:     blog
tags:         informace kauzy městské-firmy 
layout:       post
title:        "Pirát uspěl ve sporu o informace, dceřiné firmy městských firem je musejí poskytovat" 
image:        kladivko.jpg
author:       Adam Zábranský
---

Pražský zastupitel za Piráty Adam Zábranský vyhrál soudní spor nad dceřinou společností Pražské plynárenské o poskytování informací. Společnost Pražská plynárenská Servis distribuce, a.s., mu odmítla poskytnout informace o odměnách vedení s tvrzením, že se na ní nevztahuje zákon o svobodném přístupu k informacím. Městský soud v Praze ale rozhodl, že i tato společnost je tzv. veřejnou institucí a informace poskytovat musí.

Jedná se o průlomový rozsudek. Již dříve Nejvyšší správní soud dospěl ve své rozhodovací praxi k závěru, že obchodní společnosti, které jsou ovládané státem nebo obcemi, musejí informace poskytovat. Tento spor byl ale o tom, zda se tato povinnost vztahuje i na dceřiné společnosti takových společností, protože v nich město přímou účast nemá. „Rozhodnutí soudu, ve kterém se přiklonil na stranu práva na informace, vítáme. Je to logické rozhodnutí, protože jinak by šlo zákon o svobodném přístupu k informacím jednoduše obcházet zakládáním dceřiných firem,“ shrnuje Adam Zábranský, který se v zastupitelstvu věnuje mimo jiné otevřenosti městských firem, a dodává: „Jsme rádi, že jsme tímto sporem přispěli k otevřenosti veřejných firem vůči občanům.“

Pražská plynárenská Servis distribuce je společnost, jejíž všechny akcie vlastní Pražská plynárenská. Její akcie zase vlastní Pražský plynárenská Holding a akcie holdingu pak hlavní město Praha.

### Odkazy 

* [Rozsudek Městského soudu v Praze](https://github.com/pirati-cz/KlubPraha/blob/master/spisy/2015/38-odmeny-ppservisdistribuce/6-rozsudek/9A_191_2015_22.pdf)
