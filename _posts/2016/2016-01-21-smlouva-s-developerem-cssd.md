---
title:	ČSSD tají smlouvu s developerem, pro kterého Praha staví tramvaj
layout:	post
category:	blog
author:	Jakub Michálek
image:	obalka.jpg
tags:	zhmp
date:	2016-01-21
---

Na zasedání pražského zastupitelstva dne 17. 12. požádal Pirát Jakub Michálek o smlouvy mezi Českou stranou sociálně demokratickou a společností Finep. Přestože náměstek primátorky Petr Dolínek uvedl, že smlouvu s významným developerem si od ČSSD Piráti mohou vyžádat na základě zákona o svobodném přístupu k informacím, dodnes ji Lidový dům ani nezveřejnil, ani neposkytl. 

Praha má postavit tramvajovou trať do Slivence. Ta sice povede mezi poli, volné plochy má ale velmi rychle zastavět developer. Tím je společnost Finep, která v současné době už řadu pozemků na Barrandově vlastní. Ta stejná společnost přitom podepsala s Českou stranou sociálně demokratickou smlouvu na opravu Lannova paláce v centru Prahy. Jak informoval deník E15, společnost Finep zaplatí za uvedenou rekonstrukci ze svého 75 milionů Kč, a ještě za něj bude 25 let platit sociálním demokratům nájem. Jedná se o vskutku nestandardní podmínky; proto se zastupitel Jakub Michálek v prosinci 2015 dotázal na znění smlouvy o rekonstrukci. 

"Domnívám se, že podmínky rekonstrukce jsou pro ČSSD až podezřele výhodné. Ta smlouva rozhodně vzbuzuje podezření, že nejde jenom o pronájem budovy, ale i o rozhodnutí, která mohou sociální demokraté ovlivnit. Stavba tramvajové trati do Slivence je příkladem postupu Prahy, na kterém Finep vydělá. Už proto by měla ČSSD smlouvu zveřejnit," uvedl k dané záležitosti předseda zastupitelského klubu Pirátů Jakub Michálek.

Radní pro dopravu Petr Dolínek (ČSSD) přímo během jednání Zastupitelstva před všemi zastupiteli vyzval Jakuba Michálka, aby si dokumentaci mezi Českou stranou sociálně demokratickou a společností Finep vyžádal od ČSSD podle zákona č. 106/1999 Sb., o svobodném přístupu k informacím. Jakub Michálek tak učinil; následně ekonomický místopředseda ČSSD Martin Starec  zavolal přímo během jednání Dolínkovi a věc s ním řešil. 

Jenže od poloviny prosince uplynul měsíc, a Česká strana sociálně demokratická se ke svému prosincovému slibu nemá. Smlouvu do patnácti dnů, jak jí to ukládá zákon o svobodném přístupu k informacím, Pirátům neposkytla. To opět posiluje pochybnosti. Kvůli nečinnosti Lidového domu proto podal Jakub Michálek stížnost, adresovanou předsedovi sociální demokracie, Bohuslavu Sobotkovi. Doufáme, že pražští politici ČSSD požadovanou smlouvu a faktury zveřejní, aby podezření z uplácení developery jednoznačně vyloučili.

## Odkazy

* [Zpráva deníku E15 ohledně Lannova paláce](http://zpravy.e15.cz/byznys/reality-a-stavebnictvi/developer-finep-uzavrel-s-cssd-milionovy-kontrakt-na-lannuv-palac-1106490#utm_medium=selfpromo&utm_source=e15&utm_campaign=copylink)
* [Stenozápis z jednání zastupitelstva dne 17. 12. 2015](http://www.praha.eu/public/48/10/c/2118592_632027_zhmp151217.pdf)


