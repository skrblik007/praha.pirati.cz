---
date:	2016-05-03
category:	blog
tags:	majetek kauzy Karel-Březina
layout:	post
title:	"Kauza Březina, spekulace, nebo spekulace s pozemky?" 
image:	karel-brezina-naklani.jpg
author:	Mikuláš Ferjenčík
---

Na konci července 2015 dostal soudce Havlín šest a půl roku vězení za přijímání úplatků. Havlín za úplatu zmírňoval tresty lidem, kteří řídili pod vlivem alkoholu. O pár dní později policejní odposlechy odhalily, že Havlín měl u soudu pomoci i Karlu Březinovi předsedovi klubu ČSSD v pražském zastupitelstvu. Podle odposlechů se Havlín pochlubil svému známému, že Březinu zprostil obžaloby ve věci neoprávněného pobírání odměn z dozorčí rady (v obdobném případě byl později Březina pravomocně odsouzen za podvod). 

Odměnou za Havlínovu "službu" měla být pomoc se změnou územního plánu ve prospěch podnikatelů Františka Janů a Jana Harangozzo. Březina celou kauzu označil za spekulaci a podnikatel Janů tvrdil časopisu Respekt, že v Praze žádný pozemek nevlastní. Piráti ovšem od anonymního whistleblowera získali dokumenty, které dokládají, že v Praze existuje pozemek z jehož změny na stavební parcelu by profitovali podnikatelé Janů a Harangozzo a Karel Březina spolu s Janem Slezákem (dlouholetý zastupitel ČSSD) podnikli několik kroků k tomu, aby daný pozemek z pole na stavební parcelu změnili. Přinejmenším jeden z těchto kroků byl poměrně nestandardní, další podezření vzbuzuje časová osa dané změny. 

V pražských Čakovicích leží pole o rozloze zhruba 12 hektarů. V roce 2006 ho [koupil](https://github.com/pirati-cz/KlubPraha/blob/master/materialy/zmena-v-cakovicich/k-05-chronologie-pripadu.PDF) místní podnikatel Pokorný a požádal radu městské části, aby navrhla Praze změnit tento pozemek na stavební parcelu. Rada Čakovic začátkem roku 2007 na podruhé se záměrem souhlasila a podala příslušný podnět příslušným orgánům Prahy. Pak se řadu let s podnětem nic nedělo, pouze část pole koupila společnost Quentin Investment s.r.o. , do které časem majetkově vstoupili podnikatelé Harangozzo a Janů. V případě realizace změny by se daný pozemek zhodnotil o více než 300 milionů korun. 

Až v červnu 2012 byl Březina pravomocně zproštěn obžaloby a poté se změna pohla kupředu. Úřad ji začal zpracovávat a Čakovice potvrdili, že o ni stále stojí. V červnu 2014 Karel Březina s TOP 09 vyjednal smlouvu o toleranci menšinové rady Prahy. Na oplátku mu TOP 09 slíbila mimo jiné schválení změn územního plánu. V lednu 2014 navrhla komise pro územní rozvoj podnět na změnu čakovického pole zamítnout, ale tady do hry vstoupil Jan Slezák, Březinova pravá ruka, a prosadil, aby výbor pro územní rozvoj, protiváha komise, navrhl podnět schválit. Podnět následně necelých 5 měsíců před volbami prošel zastupitelstvem a dostal se do fáze návrh [zadání změny územního plánu (Z-2901)](https://github.com/pirati-cz/KlubPraha/blob/master/materialy/zmena-v-cakovicich/k-15-zmena-2901-00.PDF). 

Tady se ovšem návrh i zastavil, protože se potvrdily obavy komise, že změna je nežádoucí, Chybí kapacita čističky odpadních vod, zhoršilo by se vsakování vody v lokalitě, zbytečně by se rozšířilo zastavěné území ve městě a nesouhlasí ani hygienická stanice. 

Piráti proto na Karla Březinu a Jana Slezáka [podali](https://github.com/pirati-cz/KlubPraha/blob/master/materialy/zmena-v-cakovicich/k-27-podani-statnimu-zastupitelstvi.PDF) trestní oznámení, které bohužel policie [odložila](https://github.com/pirati-cz/KlubPraha/blob/master/spisy/2016/072-havlin-brezina/2-opatreni-uofk/vyrozumeni.pdf) a navrhli jsme zastupitelstvu příslušnou změnu zamítnout. To se bohužel také nepodařilo. Povedlo se alespoň zajistit, že v tuto chvíli nepokračuje její schvalování (změna je přerušená). 

## Odkazy

* [Prezentace Pirátů z tiskové konferenci k zveřejnění vývoje celé kauzy](https://github.com/pirati-cz/KlubPraha/blob/master/materialy/zmena-v-cakovicich/louka-za-360-milionu.pdf)
* [Březina zákon porušil několikrát, odsouzen byl pouze jednou](https://praha.pirati.cz/brezinovy-soudy.html)
* [Piráti navštívili vrchní státní zastupitelství kvůli kauze Březina](https://praha.pirati.cz/kauza-brezina.html)
* [Březino, odstup!](https://praha.pirati.cz/karel-brezina.html)

