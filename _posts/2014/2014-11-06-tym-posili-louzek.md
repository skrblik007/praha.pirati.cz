---
title:	Zveřejňovač Jan Loužek
layout:	post
author:	Jakub Michálek
category:	blog
image:	louzek-amelia.jpg
date:	2014-11-06
---

Tým Pirátů v zastupitelstvu hl. m. Prahy posílí wikipedista Jan Loužek. Ve čtvrtek večer o tom rozhodl zastupitelský klub Pirátů, který vybíral **zveřejňovače** ze 37 uchazečů. Loužek má zkušenosti z Evropského parlamentu, kde pracoval pro **Pirátskou europoslankyni Amelii Andersdotter** (na snímku). Nyní bude zveřejňovat materiály v zastupitelstvu hl. m. Prahy a řešit každodenní administrativu klubu.

Piráti jako jedni z mála zastupitelských klubů uspořádali **řádné výběrové řízení**. Magistrát jim dokonce publikoval inzerát na úřední desce. Uchazeči byli hodnoceni podle [6 kritérií]: schopnost vypořádat se s uloženým úkolem, zkušenosti s administrativou, znalost Pirátského programu, technické dovednosti se svobodným softwarem, schopnost domluvit se anglicky a osobní dojem.

Loužek zaujal hodnotitele svými zkušenostmi z Evropského parlamentu, kde si mimo jiné psal [blog] v angličtině. Má také zkušenosti z české Wikimedie, což je spolek, který zaštiťuje internetovou encyklopedii Wikipedia. Vykonává aktuálně funkci předsedy spolku, do budoucna ji v souvislosti ve spolupráci s Piráty zvažuje přehodnotit.

> „Rozhodl jsem se spolupracovat s Piráty proto, že se již léta zabývám o problematiku svobodného softwaru, otevřeného vzdělávání a transparentnosti. S Piráty jsem v minulosti už spolupracoval; ať to bylo například v Chorvatsku, v Belgii, nebo v dalších zemích... Do komunálu se těším, je to něco zcela nového,“ říká nový zveřejňovač Pirátů Jan Loužek. 

Nedávno s ním také proběhl [rozhovor] v Pirátských listech. Narozdíl od ostatních klubů nemají Piráti tajemnice a tajemníky, kteří by před občany utajovali informace. 

> „Máme zveřejňovače, který bude veřejnost pravidelně informovat o naší činnosti a pomáhat nám přinášet politiku blíže lidem,“ těší se z obsazení pozice zveřejňovače Jakub Michálek, předseda zastupitelského klubu.



[rozhovor]: http://www.piratskelisty.cz/clanek-1285-rozhovor-s-janem-louzkem-o-piratske-stazi-v-bruselu
[6 kritérií]: https://github.com/pirati-cz/KlubPraha/blob/master/vyberka/zverejnovac/kriteria.md#v%C3%BDsledky-hodnocen%C3%AD
[blog]: https://ameliaandersdotter.eu/author/jan-louzek
