---
title:	Rada má šanci schválit kvalitní návrh zveřejňování smluv
layout:	post
category:	blog
author:	Mikuláš Ferjenčík, Adam Zábranský
image:	dolinek.jpg
tags:	zveřejňování-smluv
date:	2015-06-22
---

Rada hlavního města Prahy v úterý 23. června projedná „Východiska pro zpracování Pravidel pro zveřejňování smluv“. Jedná se o dokument, který shrnuje zásady, podle kterých mají magistrátní úředníci navrhnout zlepšení stávajícího systému zveřejňování smluv (ve smlouvách by například nově šlo vyhledávat) a především jeho rozšíření na městem zřizované a ovládané organizace (viz přiložené dokumenty).

Podle Pirátů je předložený dokument kvalitní (ostatně vychází z návrhu, který jsme předložili již v prosinci minulého roku) a pokud by ho Rada schválila, byl by to podstatný krok kupředu. Otazník ovšem visí nad tím, zda ho Rada schválí. Náměstek primátorky Petr Dolínek (ČSSD) se na posledním zasedání zastupitelstva nechal slyšet, že má k materiálu drobné výhrady, a proto navrhuje, aby byl pouze vzat na vědomí.

„Piráti rozhodně nesouhlasí s tím, aby Rada po půl roce příprav a analýz vzala snahu o lepší zveřejňování smluv jen na vědomí. Je to úplně stejné odkládání, jako předvádí vládní koalice v Poslanecké sněmovně,“ říká zastupitel Pirátů Adam Zábranský. „Jestliže Rada nakonec východiska pouze vezme na vědomí, nebudou nijak závazná. To ostatně už Rada udělala s návrhem Pirátů na zveřejňování smluv z prosince 2014,“ dodává. „Pokud by výsledkem půlroční práce na východiscích zveřejňování smluv bylo to, že Rada dokument pouze vezme na vědomí, znamená to jediné, že smlouvy ve skutečnosti lépe zveřejňovat nechce,“ uzavírá Zábranský.

„Doufám, že Rada připravený návrh schválí a v co nejbližší době přistoupí ke konkrétním opatřením, které současný stav zveřejňování smluv v Praze skutečně zlepší,“ dodává Jakub Michálek, předseda zastupitelského klubu Pirátů.

**Dokumenty**

* [Navrhované usnesení Rady](https://github.com/pirati-cz/KlubPraha/blob/master/spisy/2014/16-navrh-zverejnovani/tisk-na-rade/usneseni.pdf)
* [Příloha k usnesení Rady](https://github.com/pirati-cz/KlubPraha/blob/master/spisy/2014/16-navrh-zverejnovani/tisk-na-rade/usneseni-priloha.pdf)
* [Důvodová zpráva](https://github.com/pirati-cz/KlubPraha/blob/master/spisy/2014/16-navrh-zverejnovani/tisk-na-rade/duvodova-zprava.pdf)

