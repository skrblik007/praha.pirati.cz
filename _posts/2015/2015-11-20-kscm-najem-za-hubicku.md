---
title:	Komunisti blokují registr smluv. Víme proč
layout:	post
category:	blog
author:	Adam Zábranský
image:	komuniste-najem.png
tags:	majetek
date:	2015-11-20
---

Zastupitel hl. m. Prahy za Piráty Adam Zábranský zjistil, že Praha pronajímá KSČM kancelář za 1200 Kč měsíčně. Jedná se přitom o prostor v Jungmannově ulici o rozloze 75 metrů čtverečních. Částka za metr čtvereční je minimálně desetkrát nižší než ostatní nájmy v téže budově. „Klub KSČM v Poslanecké sněmovně se rozhodl, že podpoří senátní verzi zákona o registru smluv, která je oproti původní sněmovní verzi neefektivním paskvilem. Komunisti chtějí zatípnout efektivní zveřejňování smluv, teď už asi víme proč,“ dodává Adam Zábranský. Kdyby platil zákon o registru smluv ve sněmovní verzi, tak by byla nezveřejněná smlouva neplatná. Podle senátní verze zákona podporované komunisty by pouze Praha dostala pokutu.

Piráti dlouhodobě kritizují, že Praha přehledně nezveřejňuje údaje o nájmech svých nemovitostí. Podle analýzy Institutu plánování a rozvoje hl. m. Prahy, která nedávno unikla do médií, Praha na nevýhodných nájmech ročně tratí desítky až stovky milionů korun. „Praha má přitom registr smluv, kde by veškeré smlouvy měly být uchovávány. Smlouva s KSČM je sice poněkud historická, protože je z roku 1990, ale v registru chybí i smlouvy uzavřené jen před několika málo lety. Nevíme o tom, že by jakákoliv jiná politická strana měla takto výhodné podmínky. Podle nás Praha jen za posledních pět let přišla kvůli tomuto nevýhodnému nájmu zhruba o půl milionu,“ upozorňuje Adam Zábranský. „Zajistit, aby se zveřejňovaly opravdu všechny smlouvy, které se zveřejňovat mají, je naprosto klíčové. Elegantní a asi jediné účinné řešení obsahuje sněmovní návrh zákona o registru smluv - je jím sankce neplatnosti při nezveřejnění. Senátní návrh naopak tuto sankci ruší, čímž se zákon stává bezzubým.“

Podle senátní verze zákona by nad zveřejňováním smluv měl dohlížet Úřad pro ochranu hospodářské soutěže, který by v případě porušení povinností ukládal pokuty. „Taková úprava je absurdní. ÚOHS už dnes má dohlížet na zveřejňování smluv dle zákona o veřejných zakázkách, spousta úřadů, např. Praha 10, si z něho ale hlavu nedělá, protože případné pokuty zaplatí stejně z veřejných zdrojů. Reálně tak senátní verze zákona o registru smluv zlepšení v otevřenosti veřejné správy nepřináší.“

Komunisté si vymysleli výmluvný argument, proč při prvním hlasování ve sněmovně zákon nepodpořili a nyní se chystají podpořit senátní verzi zákona. Bojí se prý o konkurenceschopnost národních podniků, které by zveřejňování smluv prý poškodilo a které senátní verze vylučuje z okruhu subjektů se zveřejňovací povinností. V současnosti je ale v Česku prakticky jediný národní podnik - Budějovický Budvar. „Je evidentní, že ohánění se ochranou národních podniků je ze strany KSČM pouze výmluva, protože podle návrhu zákona se zveřejňování netýká obchodních tajemství. Možná se spíše dohodli s ČSSD na tom, že zákon o registru smluv potopí. Premiér Sobotka se totiž nechal slyšet, že jeho strana opustí od svých opakovaných veřejných slibů a bude hlasovat pro senátní paskvil,“ uzavírá Adam Zábranský.

Odkazy
------------------------
- [Nájemní smlouva města s KSČM i s dodatky](https://github.com/pirati-cz/KlubPraha/raw/master/spisy/2015/208-najemni-smlouva-kscm/2-odpoved/smlouva-s-dodatky.pdf)
- [Výpočtový list k nájmu z roku 1993](https://github.com/pirati-cz/KlubPraha/raw/master/spisy/2015/208-najemni-smlouva-kscm/2-odpoved/vypoctovy-list-od-roku-93.pdf)
- [Praha tratí stamiliony kvůli neprůhlednému pronajímání kanceláří](https://praha.pirati.cz/nevyhodne-najmy.html)
- [Praha 10 ani po pokutě UOHS nezveřejňuje na profilu zadavatele smlouvy](http://www.bezkorupce.cz/blog/2014/07/22/praha-10-ani-po-pokute-uohs-nezverejnuje-na-profilu-zadavatele-smlouvy/)

