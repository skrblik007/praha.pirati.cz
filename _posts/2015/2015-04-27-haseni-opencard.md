---
title:	Praha dala za Opencard 1,7 mld. Podíl na tom má ODS, TOP09 i ČSSD
layout:	post
category:	blog
author:	Jakub Michálek
image:	opencard.png
tags:	opencard
date:	2015-04-27
---

Dnes proběhla tisková konference, kde byly zveřejněny údaje z auditu společnosti Nexia AP.
Praha podle nich utratila za Opencard více než se myslelo, celkem 1,7 mld. korun. Za tuto částku nemá
prakticky nic víc než licence na 1,27 milionů kartiček a několik počítačů. 

Piráti na tiskové konferenci zveřejnili část svých závěrů zjištěných při řešení kauzy Opencard. 
Cílem bylo pojmenovat konkrétní chybná rozhodnutí, kterými politici po Pavlu Bémovi
zhoršili stav věcí, místo aby ho řešili.

Za klíčová pochybení považuji:

* **Zbytečná Opencard pro děti a důchodce**, kterou jim Praha vnutila v roce 2011. ODS splnila slib bezplatné MHD pro děti a důchodce. Děti a důchodci měli jízdné zdarma, jen pokud si koupili Opencard za 120 Kč. Mohli však stejně stejně jako do té doby jezdit na papírovou průkazku. Tím došlo ke zbytečnému vyčerpání 300 tis. licencí za cca 30 mil. Kč. Odpovědnost nese 1. Rada Bohuslava Svobody (ODS + ČSSD), kde to navrhl tehdejší náměstek Karel Březina.
* **Dodatečné dokupování licencí** mělo řešit problém s nárůstem počtu karet. Licence se ale nakupovaly až po tom, co Praha karty vydala, tedy dodatečně. Nakupovalo se jich zbytečně moc (cca 40 % licencí jde na nepoužívané karty). Bylo úplně normální praxí, že Praha neměla licence na karty, které byly v oběhu. Až po posledním dokoupení licencí EMS Prahu zažalovala o 70 mil. Kč. Za poslední rozhodnutí dokoupit licence odpovídá Rada Tomáše Hudečka (tehdy TOP09, nyní nezávislý). 
* **Prodloužení platnosti u nevyužitých karet**, Praha v minulosti opakovaně prodlužovala platnost karet o dva roky u *nepoužívaných* karet. Zbytečně tím vyčerpala drahé licence. Podíl nepoužitých karet se odhaduje na 40 % z celkového počtu 1,27 mil. Za prodloužení nepoužívaných karet odpovídá Rada Bohuslava Svobody (ODS + TOP09), kde to navrhla radní Eva Vorlíčková. Teprve následující Rada TOP09 prodlužovala jen používané karty.
* **Zakázka na servis** byla vyhlášena v roce 2012 a měla zajistit, že Opencard bude nadále fungovat. Ve skutečnosti Praha platila nevýhodný paušál 2,8 milionů měsíčně, ačkoliv využívala nasmlouvané služby jen z 25 %. Obdobné částky vytékaly z dopravního podniku. Zakázku schválila Rada Bohuslava Svobody (ODS + TOP09), kde ji navrhla radní Vorlíčková. Za tuto zakázku jsou radní trestně stíháni, protože její podstatná část měla být vyhlášena v otevřené soutěži. Audit odhaduje, že Praha přišla kvůli zakázce na servis o cca 30 mil. Kč za rok.

Z uvedeného je patrné, že při hašení problému Opencard Praha utratila další stovky milionů. Finanční injekce ale požár neuhasily. Spíše než hašení tak pokusy předchozích politických reprezentací připomínají přilévání oleje do ohně. Aspoň nám ale slouží jako odstrašující příklad, proč se vyvarovat netransparentních výběrových řízení.

Konkrétní zjištění Pirátů a auditu ohledně pochybení předchozích radních budou posouzena a budou zváženy další kroky jak v občanskoprávní, tak trestněprávní rovině (včetně politiků z éry Pavla Béma). Já osobně připravuji pro kontrolní výbor zastupitelstva podrobný seznam 13 chybných rozhodnutí v kauze Opencard, který bych měl předložit během následujícího měsíce.

[Prezentace na tiskové konferenci v rezidenci primátorky 27. 4. 2015](/assets/pdf/politicka-pochybeni.pdf)


