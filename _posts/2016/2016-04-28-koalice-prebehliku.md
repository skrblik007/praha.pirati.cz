---
date:	2016-04-28
category:	blog
tags:	Praha zhmp koalice
layout:	post
title:	"Piráti nehlasovali pro novou Radu hl. m. Prahy." 
image:	zhmp-shora.jpg
author:	Jakub Michálek
---

Piráti nehlasovali pro nové radní Petru Kolínskou, Daniela Hodka, Karla Grabein-Procházku a Irenu Ropkovou. Naprosto nepřijatelné je zvolení Karla Březiny, Jana Slezáka a přeběhlice Moniky Krobové Hášové do čela výborů Zastupitelstva.

Důvody, proč Piráti **nepodporují novou Radu**, jsou následující:

1. Dosavadní půdorys Rady je **zjevně nefunkční** (nekompetentní příprava stavebních předpisů, rozdělování trafik, porušování koaliční smlouvy, nevyřešení minulosti Opencard a Škodova paláce, utajování informací v městských firmách, nefunkční informatika, podlézání Číně, neschválená protikorupční strategie, chybějící sociální bydlení).
2. Rada se opírá o **[politickou přeběhlici](https://praha.pirati.cz/trafikantka-zustane.html)** od TOP 09 Moniku Krobovou Hášovou, která vstoupila do klubu ČSSD. Tím se fakticky mění výsledek voleb. Premiér Sobotka ČSSD dříve proti přeběhlictví [protestoval](http://redir.netcentrum.cz/?noaudit&url=http%3A%2F%2Fwww%2Elidovky%2Ecz%2Fsobotka-spoz-stavi-na-prebehlictvi-jenz-je-podvodem-na-volicich-pwp-%2Fzpravy-domov%2Easpx%3Fc%3DA130829_153605_ln_domov_kys), a proto považujeme přijetí přeběhlice do klubu ČSSD nejen za nedemokratické, ale také za pokrytecké.

Zejména je skandální, mezi koho koalice rozdělila další funkce. **Karla Březinu**, který byl v minulosti odsouzen za trestný čin podvodu v městské firmě, jmenovala předsedou výboru pro majetek. Opětovně jmenovala **Jana Slezáka**, známého jako velitele roty v době zásahu v roce 1989, předsedou výboru pro územní rozvoj. Přeběhlice **Krobová Hášová**, která má stále trafiku v dozorčí radě PRE, a.s., ve výši 1,5 mil. Kč ročně, se paradoxně stala místopředsedkyní výboru, který má v gesci mimo jiné boj proti korupci. Klub Pirátů ji opakovaně vyzývá k rezignaci na mandát v Zastupitelstvu a dozorčí radě, ale ona na Zastupitelstvu vůbec nepromluvila.

Pro nás to znamená, že **koalice trafikantů** pokračuje, a to rozhodně nepodpoříme. Nejsme proti tomu, aby zastupitelé byli v dozorčích radách, ale měli by mít náležitou odbornost, dostatečné pracovní nasazení a odpovídající příjem, jinak jde jen o politickou trafiku. Piráti politické trafiky nikdy neměli a tento systém chceme z Prahy vymýtit.  

Ostatních zastupitelů jsme se zeptali, zda si opravdu myslí, že koalice s většinou jednoho hlasu začne fungovat, když se k ní přidá ještě jeden přeběhlík. Nikdo se nepřihlásil, což myslím mluví za vše. Mrzí mě, že nemůžeme přinést lepší zprávy, ale lhát nebudeme :)
