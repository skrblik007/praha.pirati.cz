---
title:	"Piráti: s podvodníky se nevyjednává"
layout:	post
category:	blog
author:	Jakub Michálek
image:	brezina-nabidka.jpg
tags:	zhmp
date:	2015-12-16
---

Piráti dnes odmítli návrh ČSSD na jednání o podpoře koalice s její účastí. Piráti již 23. listopadu informovali zastupitelský klub ČSSD, že dokud bude Karel Březina, který byl pravomocně odsouzen za podvod, členem zastupitelského klubu ČSSD, jsou jednání byť jen o podpoře koalice s účastí ČSSD vyloučena. ČSSD na tuto výzvu reagovala pozvánkou k dalšímu jednání. 

Piráti dnes informovali zastupitelský klub ČSSD, že naše pozice platí a dokud bude Karel Březina v zastupitelstvu, Piráti o žádné koalici s ČSSD jednat nebudou. Jakub Michálek, předseda zastupitelského klubu Pirátů, říká: "Strana, která se nedokázala zbavit pravomocně odsouzeného podvodníka, těžko přinese Praze čistou politiku. ČSSD se nedokázala reformovat a kromě Březiny v ní stále mají velký vliv lidé jako Hulinský nebo Poche. To je jako kdyby ODS do dalších voleb postavila Pavla Béma," říká k ukončení jednání Jakub Michálek. Karel Březina byl v říjnu 2014 odsouzen Městským soudem v Praze za podvod, když neoprávněně získal vlivné místo v dozorčí radě dopravního podniku. Zároveň k Březinovi vedou nitky od některých podezřelých změn územního plánu a stavebních zakázek.

Od pátku se má naopak rozběhnout kolotoč jednání pracovních skupin, které mají vyjasnit programová východiska zvažované koalice Pirátů, Trojkoalice, TOP 09 a Nezávislých s podporou ODS, která by v Zastupitelstvu měla většinu 35 hlasů. Strany zejména diskutují o programu v oblasti majetku a majetkových účastí, územního plánování, dopravy a rozpočtu. Pokud jednání o programu proběhnou příznivě, projedná tuto variantu koalice krajské sdružení Pirátů v Praze a členové o ní budou hlasovat v referendu v lednu. 

Jakub Michálek, předseda zastupitelského klubu Pirátů, uzavírá: "Piráti na křeslech ve vedení města rozhodně nelpí, pokud vznikne velká koalice ANO, TOP 09 a dalších stran, tak budeme i nadále pokračovat ve své opoziční činnosti. Stejně jako dosud budeme upozorňovat na špatná rozhodnutí vedení města, budeme navrhovat řešení kostlivců z minulosti, předkládat vlastní návrhy na větší otevřenost Magistrátu a protikorupční opatření."


