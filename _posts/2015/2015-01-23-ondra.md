---
title:	Nechceme velký odpadový tendr
layout:	post
category:	blog
author:	Ondřej Profant
image:	ondra.jpg
tags:	zhmp projev
date:	2015-01-23
---

Následující projev přednesl zastupitel Pirátů, Ondřej Profant, před hlasováním 
o superzakázce na svoz odpadků v Praze, na zasedání konaném dne 
22. ledna 2015 (tisk Z-3154: Zajištění komplexního 
systému nakládání s komunálním odpadem na území hl. m. Prahy, na období 
2016­-2025).

> Vážení zastupitelé, milí občané, 
> 
> Leží před námi odůvodnění zakázky na 10 let za 13 miliard korun. 
> Čekal bych, že v důvodové zprávě k tak velké zakázce budou 
> vypořádány alternativní možnosti, což se bohužel nestalo. 
> 
> Z důvodové zprávy se nelze dočíst, proč se má smlouva uzavírat 
> na tak dlouhou dobu, tedy na 10 let. Jediný důvod, který jsem 
> našel je, že Praha to před dvanácti lety udělala podobně. 
> 
> Stejně tak jsem se nedověděl, proč se vypisuje tak komplexní 
> zakázka. Z této zakázky vzejde jeden vítěz a zbytek budou 
> poražení, vytvoří se tedy monopol. Jistě si lze představit různé 
> způsoby, jak zakázku rozdělit: dle území, dle typu odpadu, či 
> rozdělit zakázku na svoz odpadu a jeho další zpracování. Možnosti 
> je navíc možné kombinovat. Odůvodnění zakázky se ale zabývá 
> pouze jedním způsobem. 
> 
> Kdyby se zakázka rozdělila, mohlo by se jednotlivých výběrových 
> řízení zúčastnit více firem, což by podpořilo soutěž mezi nimi. 
> Některé zakázky by se navíc mohly vypsat na kratší dobu, s 
> ohledem na návratnost investic, životnost vozů a tak dále. 
> Výsledkem by byl dynamičtější systém, jehož výkonnost lze 
> mnohem lépe hodnotit. Navíc bychom pak věděli, kdo je pro nás 
> vhodným partnerem a naopak práci nezvládá. Zastupitelský klub 
> Pirátů proto bude hlasovat proti tomuto návrhu. 
> 
> Uvědomujeme si, že nová Rada neměla dostatek času na to, aby 
> prozkoumala jiná možná řešení než to připravené. Proto 
> předkládáme odpovídající [pozměňovací návrh](/assets/pdf/navrh_odpady.pdf).


