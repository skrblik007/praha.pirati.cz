---
title:	Doporučení Pirátů Radě hl. m. Prahy pro oblast ICT
layout:	post
category:	blog
author:	Ondřej Profant
image:	itfail.jpg
tags:	informatika zhmp
date:	2015-08-27
---



Vzhledem k nepřehledné a nestabilní situaci ohledně budoucnosti pražské koalice jsme formulovali 10 základních doporučení pro oblast IT, které jsou nezbytné pro zajištění budoucího provozu bez stamilionových vícenákladů. Apelujeme na Radu i úřad, aby i v této turbulentní době neprotahovali realizaci opatření, která připravila komise pro ICT.

1. Komise ICT dne 7. 7. 2015 schválila **digitální strategii**, tu je třeba potvrdit Radou a následně jí dodržovat. Též je třeba dokončit *Akční plán*, který bude podrobně rozvádět teze z dané strategie.

2. Je třeba připravit výběrové řízení v návaznosti na předpoklady schválené komisi ICT 4. 8. 2015. na **Identity Managment** (IdM), což je základní integrační komponenta celého IT. Dokončením tohoto procesu se narovná mnoho systémových chyb, zlepší se interoperabilita a dovolí reálný rozvoj na tržních principech bez zbytečných *JŘBU*.

3. Zcela nezbytné je vypořádat se seriozně s **ekonomickým systémem** (účetnictvím) pro příspěvkové organizace. Historicky zde nikdy nebyla otevřená soutěž, jen *JŘBU*. Pro soutěž je potřeba zodpovědně připravit věcné požadavky na daný software čemuž se úřad urputně brání.

4. **Informační systém krizového řízení** (ISKŘ) je jeden z nejhorších IS, které na magistrátu jsou. Byl již převzat ve zcela nevyhovujícím stavu, je velmi špatně navržen a je předražený. Hrozí, že v případě katastrofy typu povodní se vůbec nebude používat. Jeho uživatelé paralerně s ním využívají i starší systémy, jelikož fungují lépe. Tento systém je třeba velmi kriticky zhodnotit a~v~co nejkratším čase nahradit rozumnějším, levnějším a robustnějším systémem.

5. U metropolitní sítě **MepNet** je třeba začít využívat naší vlastní konektivitu, kterou již máme! (komise ICT 4. 8.) 

6. Webový **portál** je ve zcela nevyhovujícím stavu. Je technicky velmi zastaralý, jeho infrastruktura je zcela nesmyslně složitá (dimenzovaná na provoz největších stránek českého internetu - což neprovozujeme). Náhrada je otázkou zakázky malého rozsahu se správně zadanými parametry (OpenSource, vlastní správa, cloud).

7. **OpenCard** je zatížena velmi omezujícím monopolem. Je třeba dále budovat alternativu *Prague Market*, která umožní rozvinout digitální služby města jako celku a zároveň s tím rozbije monopolní postavení *EMS*.

8. Je potřeba se vyhnout dalším *JŘBU*, neb ty mají zcela devastující učinky na kvalitu IT kontraktů. Softwary, které skrz tento typ VŘ dostáváme jsou nemoderní, předražené a generují zcela zbytečné vedlejší náklady (požadavky na HW, další SW, údržbu). 

9. Velmi rozšířeným nešvarem je též nekritické přebírání informací (podkladů) od dodavatelů, kteří mají jedinou snahu - prodat nám jejich produkty. Toto se děje ve velké míře, vzniká díky tomu mnoho fám a efektivně to blokuje konstruktivní řešení problemů.

10. Nekritické systémy není potřeba provozovat na vlastním železe (HW). Stačí nám vhodně zvolená **cloudová služba**, kde se nemusíme starat o obměnu, zabezpečení apod. Tím vznikne tržně srovnatelné prostředí s menšími náklady na provoz.

Na zdárné realizaci těchto kroků budeme i nadále rádi spolupracovat.



Za zastupitelský klub Pirátů

Ondřej Profant


