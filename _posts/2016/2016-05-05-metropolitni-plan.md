---
date:	2016-05-05
category:	blog
tags:	územní-plán
layout:	post
title:	"Piráti zveřejnili připravovaný územní plán Prahy a žádají město: zveřejňujte ho průběžně sami!" 
image:	metroplan.png
author:	Mikuláš Ferjenčík
---

Piráti zveřejnili na webu aktuální návrh metropolitního územního plánu Prahy. Plán Piráti obdrželi oficiální cestou na žádost radní pro územní rozvoj. Piráti si nechali advokátní kanceláří Dohnal & Bernard zpracovat [posudek](https://github.com/pirati-web/praha.pirati.cz/blob/gh-pages/assets/pdf/pravni-analyza.pdf), že zveřejnění plánu je v souladu se zákonem a následně ho vystavili na webu jak avizovali na jednání zastupitelstva minulý týden. 

Mikuláš Ferjenčík, zastupitel Pirátů a člen výboru pro územní rozvoj, ke zveřejnění metropolitního územního plánu říká: "Je naprosto skandální, že magistrát i Institut pro plánování a rozvoj Prahy (IPR) pět měsíců utajovaly dokument vytvořený za desítky milionů veřejných peněz. Pokud Praha stojí o kvalitní územní plán, je naprosto nutné, aby odborná i laická diskuse proběhla ještě před tím, než budou klíčové parametry plánu stanovené. K této diskusi chceme dnešním zveřejněním přispět. Současně opět apelujeme na IPR, magistrát i pražské radní, aby zajistili průběžné zveřejňování metropolitního územního plánu tak, jak vzniká, a nenutili opoziční zastupitele dělat věci, které má město zajistit samo."

Ondřej Profant, zastupitel Pirátů, který zajistil zveřejnění plánu po technické stránce doplňuje: "Institut plánování a rozvoje hlavního města Prahy, zpracovává nový územní plán města, takzvaný metropolitní územní plán. K tomuto tématu IPR vytvořil samostatný web, na kterém najdete řadu dokumentů související s přípravou tohoto dokumentu. Bohužel tam ovšem chybí dokument nejdůležitější a to samotný návrh nového plánu. Rozhodli jsme se proto IPRu pomoci a aktuální verzi nového územního plánu zveřejňujeme sami. Abychom zájemce o územní plán nepřipravili o související informace, zkopírovali jsme i web z dílny IPR." 

**Metropolitní plán se nachází na novém Pirátském webu: [https://mup.pirati.cz/](https://mup.pirati.cz/)**
