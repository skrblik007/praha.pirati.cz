---
date:         2017-03-09
category:     blog
tags:         ekonomika
layout:       post
title:        "Piráti apelují na vládu, chtějí jasná pravidla pro sdílenou ekonomiku." 
image:        prapor.jpg
author:       Jakub Michálek
---

Tak jako drožky nahradily automobily, probíhá dnes revoluce na trhu přepravy, ubytování, úvěrů apod. Pražští Piráti 9. března 2017 kritizovali vládu a Magistrát za to, že se málo zabývá službami jako je Uber, Liftago, Airbnb, Rekola apod. V [dopise](https://github.com/pirati-byro/spisy-parl-2016/blob/master/5700-podnet-vlade-sdilena-ekonomika/01-dopis/main.pdf) vyzvali předsedu vlády Sobotku, aby urychleně inicioval ve spolupráci s velkými městy jasná a férová pravidla pro rozvoj sdílené ekonomiky.

Vláda projednávala zákon o silniční přepravě v prosinci a nechala si na sdílenou ekonomiku zpracovat studii. Ani vláda ani hl. m. Praha však dosud nové služby neřešily. Primátorka Krnáčová se naopak proti Uberu ostře ohradila. Jenom v Praze se odhaduje podíl digitálních platforem v přepravě lidí na 10-15 % a do budoucna poroste. Taxikáři proti Uberu opakovaně protestují troubením kolem Magistrátu. Piráti žádným způsobem neprotežují Uber jako konkrétní platformu, pouze reagují na aktuální kauzy okolo současných snah o jeho zákaz.

Z grafu přepravy v zahraničním městě (viz níže) je zjevné, že podíl digitálních platforem na poskytování osobní přepravy po městě za poslední 2 roky dramaticky vzrostl a dá se očekávat jeho další růst:

![Vývoj užívání jednotlivých služeb dopravy v New Yorku - Taxíky vs. platformy](/assets/img/posts/graf-taxisluzby.png "Vývoj užívání jednotlivých služeb dopravy v New Yorku - taxíky vs. platformy")

Vláda projednávala zákon o silniční přepravě v prosinci a nechala si na sdílenou ekonomiku zpracovat studii. Ani vláda ani hl. m. Praha však dosud nové služby neřešily. Primátorka Krnáčová se naopak proti Uberu ostře ohradila. Jenom v Praze se odhaduje podíl digitálních platforem v přepravě lidí na 10-15 % a do budoucna poroste. Taxikáři proti Uberu opakovaně protestují troubením kolem Magistrátu. Piráti žádným způsobem neprotežují Uber jako konkrétní platformu, pouze reagují na aktuální kauzy okolo současných snah o jeho zákaz.

> “Kvůli pověsti pražské taxislužby se nemůžeme turistům divit, že dávají přednost Uberu. Nemůžeme předstírat, že se nic neděje. Nemůžeme rozbíjet stroje jako na začátku průmyslové revoluce. Představujeme vlastní vizi, jak by vláda měla podpořit rozvoj nového průmyslu a nových pracovních míst. Potřebujeme hlavně zajistit férovou soutěž mezi digitálními platformami a tradičními poskytovateli jako jsou hotely a taxislužby,” říká předseda pražských zastupitelů za Piráty Jakub Michálek.

#### Vize změn pro sdílenou ekonomiku

1. **Jasně definovat postavení podnikatele (profesionála) na platformě**

   Např. výší ročních tržeb přes 60 000 Kč nebo měsíční tržby přes 10 000 Kč.

2. **Stejná férová pravidla pro profesionály bez ohledu na platformu**

   Profesionální taxikář by měl mít pojištění a splňovat další profesní pravidla bez ohledu na to, zda jezdí s Uberem, anebo s taxi dispečinkem.

3. **Aktualizovat pravidla pro profesionály**

   V případě digitálních platforem nemá smysl nařizovat, aby byly jednotlivé vozy označovány žlutou cedulkou TAXI, aby musely používat taxametry, nebo zveřejňovat ceníky. Je třeba jasně říci, že se tato pravidla specifická pro taxislužbu na digitální platformy nevztahují. Vzhledem k moderním navigacím je vhodné revidovat i požadavek na zkoušky místopisu.

4. **Neprofesionálové musí mít možnost poskytovat příležitostné služby**

   Poskytování služeb prostřednictvím neprofesionálů nesmí být předmětem přílišné a neadekvátní regulace.

5. **Lepší informování uživatelů a poskytovatelů**

   Uživatel by měl být platformou výslovně upozorněn, zda jsou mu nabízeny profesionální či neprofesionální služby. Platforma by měla průkazným způsobem informovat poskytovatele o jejich povinnostech. Kontroloři by se měli ujistit, že nedochází k obcházení pravidel pomocí tzv. flotil.

6. **Platformy i poskytovatelé služeb, kteří je využívají, musí platit daně**

   Je třeba stanovit povinnost platforem poskytovat údaje o obratu osob a trvat na tom, aby samotná platforma platila korporátní daň ze zisků vydělaných v České republice.

Pražský zastupitel Michálek upozornil také na [pravomocný rozsudek Městského soudu v Praze](https://github.com/pirati-byro/spisy-zk-pha-2016/blob/master/4904-uber-v-praze/02b-rozsudek/rozsudek.PDF), který zrušil pokuty udělené Magistrátem. O Uberu prohlásil, že to není taxislužba a nevztahují se na něj tato pravidla. 

> “Uber a další platformy se tak ocitly v právním vakuu a je potřeba to napravit. Zákony je potřeba přizpůsobit digitálnímu věku. Pravidla tu mají být kvůli zákazníkovi, nikoliv kvůli mlácení konkurentů v konkurenčním boji. Ministerstvo dopravy i pražský Magistrát vedené hnutím ANO zaspali. Pražská ekonomika a poctiví podnikatelé to odnáší nejhůř. Pokud vláda nadále zůstane nečinná, budeme muset iniciovat návrh zákona v Zastupitelstvu hl. m. Prahy,” doplňuje Michálek. 

Stejně špatná je i situace např. u sdílení kol (bikesharingu), kde Praha chtěla udělat megazakázku na 100 milionů Kč místo toho, aby dala do ulic více stojanů a pomohla ulice zprůjezdnit pro kola, aby se cyklisté nebáli o život. 

### Související odkazy 

* [Evropský program pro ekonomiku sdílení. Sdělení komise EU.](http://ec.europa.eu/DocsRoom/documents/16881/attachments/2/translations/cs/renditions/native)
* [Sdílená ekonomika a digitální platformy. Analýza úřadu vlády.](https://ulozto.cz/!W5uFmvS2Ncw4/analyza-sdilena-ekonomika-pdf)
* [Pravomocný rozsudek MS Praha v kauze Uber](https://github.com/pirati-byro/spisy-zk-pha-2016/blob/master/4904-uber-v-praze/02b-rozsudek/rozsudek.PDF)
* [Analýza vybraných sektorů sdílené ekonomiky v České republice](http://www.mpo.cz/assets/dokumenty/55423/63472/653276/priloha001.pdf)
* [Usnesení vlády k návrhu zákona o silniční přepravě](https://apps.odok.cz/attachment/-/down/RCIAAGWBX459)
* [Praha chystá další kroky proti Uberu, stejný problém řeší i Brno. Tisková zpráva MHMP.](http://www.praha.eu/jnp/cz/o_meste/magistrat/tiskovy_servis/tiskove_zpravy/praha_chysta_dalsi_kroky_proti_uberu.html)



