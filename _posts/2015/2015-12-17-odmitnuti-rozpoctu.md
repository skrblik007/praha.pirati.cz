---
title:	Zastupitelstvo se vzbouřilo proti Březinovu rozpočtu, chce šetřit
layout:	post
category:	blog
author:	Jakub Michálek
image:	vysledek-hlasovani.jpg
tags:	zhmp rozpočet
date:	2015-12-17
---

Piráti nepodpořili návrh rozpočtu předložený ANO a ČSSD. Tento návrh byl opozici zaslán jen pár hodin před schválením Radou, čili ho nebylo možné řádně připomínkovat. Zástupci ANO a ČSSD následně pod pohrůžkou, že Praha bude v rozpočtovém provizoriu, donutili Trojkoalici, aby podepsala podporu rozpočtu tak jak ho předložila Rada, takže všechny návrhy Pirátů spadly pod stůl. To si ale zastupitelstvo nenechalo líbit. 

Opoziční strany s podporou Trojkoalice následně daly dohromady svoje pozměňovací návrhy. Schválily např. snížení výdajů hl. m. Prahy v kapitole doprava a informatika. Schváleným návrhem Zastupitelstvo snížilo běžné výdaje na rok 2016 o 860 milionů Kč. Materiál byl kompromisním návrhem opozičních stran a Trojkoalice, z nichž každá přišla s vlastními nápady, jak ušetřit. Piráti navrhli úpravu rozpočtu v oblasti informatiky.

Část peněz byla přesunuta na konkrétní investiční projekty - cyklistické stezky, akce pro bezpečnost silniční dopravy a protihluková opatření. O částku 525 milionů byla navýšena neúčelová investiční rezerva, o dalších 150 milionů byla navýšena investiční rezerva pro městské části (která slouží např. na výstavby škol a školek) a o 136,7 milionů Kč investiční rezerva v informatice. 

Dotace Zdravotnické záchranné službě se zvýšila pouze o 11 milionů namísto třiceti (návrh ODS - rozhodně ale nepovede k propouštění záchranářů nebo snížení kvality záchranky). Snížila se také dotace dopravnímu podniku o 250 milionů korun (návrh TOP09), který by měl hledat provozní úspory a zabránit tak neustálému zvyšování výdajů. Peníze se v řadě případů přímo neškrtají, ale přesouvají se do rezervy, čili budou čerpány až v případě potřeby.[^1] 

Jakub Michálek, předseda zastupitelského klubu Pirátů, k přijatému návrhu rozpočtu říká: "Jsme rádi, že se podařilo v zastupitelstvu získat podporu pro řešení situace v odboru informatiky. Projekty v oblasti ICT nyní nemohou vznikat jen po dohodě úředníků s dodavateli, ale musí je schválit rada města nebo zastupitelstvo. Vedle toho se podařilo přidat 30 mil. na ochranu chodců a 20 mil. na cyklostezky. Naším klíčovým cílem bylo schválení rozpočtu, aby město nešlo do provizoria. Schválené změny jsou konstruktivní a neboří koncepci rozpočtu. Naším dlouhodobým cílem je vyrovnané hospodaření Prahy, a proto jsme podpořili řadu návrhů na snížení výdajů."

Kvůli slibu Trojkoalice podpořit rozpočet v původní verzi byl nakonec rozpočet schválen nadvakrát, nejprve byl schválen původní návrh tak, jak prošel Radou, a následně ho opozice s podporou Trojkoalice změnila. Návrh byl schválen zastupiteli TOP09, Trojkoalice, Pirátů, Nezávislých a ODS, kteří mají dohromady 35 hlasů.

## Odkazy

* [důvodová zpráva](https://github.com/pirati-cz/KlubPraha/blob/master/spisy/2015/249-zhmp-17-12/rozpocet-INF.md)
* [změny v rozpočtu](https://github.com/pirati-cz/webpraha/blob/gh-pages/assets/static/zmeny-rozpoctu.md)


