---
title:	Zastupitelstvo schválilo elektronizaci majetkových přiznání zastupitelů
layout:	post
category:	blog
author:	Mikuláš Ferjenčík
image:	lupa.jpg
tags:	magistrát
date:	2016-02-25
---

Zastupitelstvo hlavního města Prahy **[přijalo návrh Pirátů](https://praha.pirati.cz/assets/static/vysledek-hlasovani.jpg)** na elektronizaci oznámení podle Etického kodexu zastupitelů. Piráti toto opatření navrhli v reakci na [ztrátu těchto oznámení](https://praha.pirati.cz/problemy-s-priznanimi.html), která odevzdal například Pavel Bém a Petr Hulinský.

Praha nově bude všechna oznámení podle Etického kodexu skenovat a ukládat na CD/DVD a oznámení zastupitelů, kteří s tím souhlasí bude zveřejňovat na webu. Návrh doplněný zastupiteli ANO odhlasovali zastupitelé napříč stranami.

Jakub Michálek, autor návrhu, k této změně říká: "To, že Praha ztratila informace o příjmech Pavla Béma a Petra Hulinského je ostuda, která se už nesmí opakovat. Jsem rád, že Zastupitelstvo přijalo kroky k tomu, aby se nic podobného v budoucnu nestalo. Díky návrhu Pirátů budou majetková přiznání digitalizována. Současně jsem rád, že město umožní zastupitelům, kteří chtějí své příjmy zveřejňovat sami od sebe, ať to dělají přímo na stránkách Prahy."

Oznámení zastupitele podle Etického kodexu obsahuje například údaje o tom, kde zastupitel podniká, jaké nemovitosti nabyl, zda jeho manžel či manželka dostává odměnu od městem placených organizací a zejména jaké má příjmy od města a z dozorčích rad městských firem. Oznámení jsou uložena u předsedkyně kontrolního výboru. 


