---
title:	Pražští Piráti vyzvali TOP09 k jednání o koalici proti Březinovi a Kleslové
layout:	post
category:	blog
author:	Jakub Michálek, Ondřej Profant
image:	zastupitelstvo5.jpg
tags:	územní-plán koalice piráti
date:	2015-12-07
---

Zastupitelský klub Pirátů v Praze dnes projednal situaci v hlavním městě a navrhuje řešení, jak ze stávajícího chaosu ven. Základní východisko Pirátů je odstavení od moci pravomocně odsouzeného podvodníka Karla Březiny (ČSSD) a šedé eminence pražského ANO Radmily Kleslové. Klub Pirátů dnes proto jednomyslně vyzval TOP 09, Trojkoalici a Nezávislé, aby s nimi jednali o utvoření nové Rady.

Upozorňujeme na nutnost vyřešit problémy s pražskou informatikou, která je na pokraji zhroucení, či na problémy se sestavením posledního rozpočtu. Piráti navrhují vznik koalice TOP 09, Trojkoalice, Nezávislých. Piráti hodlají dodržet svou dlouhodobou deklaraci, že ODS by byla mimo Radu, nicméně by ji svými hlasy otevřeně podporovala. Závazek podporovat menšinovou Radu ODS uvedla v dopise před tím, než se dosavadní koalice rozpadla. Koalice by měla stát o podporu i u jiných skupin, např. části zastupitelů ANO.

Jakub Michálek, předseda zastupitelského klubu Pirátů, říká: "Uvědomujeme si, že stávající situace, kdy má Rada Prahy pouze sedm členů z jedenácti, je neudržitelná. Nechceme situaci v Praze blokovat, proto navrhujeme vznik menšinové Rady. Do Rady jsme ochotní vstoupit, protože situace pražské informatice je zcela kritická a hrozí prodloužení nevýhodných smluv z minulosti za stamiliony korun. Zároveň dosavadní Rada nijak neprosazovala otevřenost, některé skupiny z ANO a ČSSD se spíše zaměřovaly na rozdělování koryt. To chceme změnit."

Piráti zpracovali podrobný seznam svých programových priorit a s výše jmenovanými stranami ho podrobně prodiskutovali. Vzhledem k tomu, že možní partneři považují drtivou většinu Piráty navrhovaných opatření za přijatelné, má smysl jednat.

Jakub Michálek uzavírá: "Dali jsme své karty na stůl a uvidíme, co na to řeknou zbývající strany. Vnímáme povinnost politiků zajistit řádnou správu města, a proto navrhujeme řešení, jak ze stávajícího chaosu ven. Nechceme, aby z tohoto chaosu vyšel jako vítěz šíbr pražské ČSSD Karel Březina a jeho spojka Radmila Kleslová." 

Případné uzavření koaliční smlouvy musí schválit krajské sdružení Pirátů v referendu.

Zdroje:

- [Pirátské minimum pro novou radu](https://github.com/pirati-cz/KlubPraha/blob/master/materialy/piratske-minimum/piratske-minimum.md)
- [Povolební strategie](https://www.pirati.cz/regiony/praha/povolebni_strategie)


