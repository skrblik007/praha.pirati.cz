---
title:	Prosazujeme Pirátský program z konstruktivní opozice
layout:	post
category:	blog
author:	Jakub Michálek
image:	klub-zastupko.jpg
tags:	opencard
date:	2015-05-25
---

Staré politické struktury jako ODS často nálepkují náš postoj konstruktivní opozice
jako nečitelný. Je to patrně dáno tím, že opozice se historicky v Praze chovala tak,
že vládnoucí koalici rétoricky kritizovala a žádné vlastní návrhy nepředkládala.
Zanedbávala ovšem i svoji úlohu důkladné kontroly jednotlivých kauz a leckdy na
jejich přikrytí spolupracovala. V zastupitelstvu se tak vyvinul systém stran
ODS, ČSSD a TOP 09, kde každý ví na každého něco. 

Piráti mají přístup [přesně opačný](http://praha.pirati.cz/pirati-pul-roku-v-konstruktivni-opozici.html). V opozici kontrolujeme vládní koalici, 
kritizujeme problamatické kroky a předkládáme vlastní návrhy. Piráti stojí
o prosazení vlastních návrhů. Nehodlají však kvůli tomu udělat cokoliv.
Jasně deklarujeme, že nejsme členy koalice, ale
máme zájem z konstruktivní opozice ovlivňovat pražskou politiku.
V poměrném volebním systému tento postoj také dává největší smysl.

### Strany v poměrném systému a motivy k jejich spolupráci

Pražské zastupitelstvo je voleno v poměrném systému. V tomto volebním období
zasedá v zastupitelstvu 7 volebních stran. Poměrný volební systém je velmi odlišný
od většinového volebního systému Velké Británie, kde existují dvě velké politické strany, které mezi sebou zápolí
a často ani nepotřebují koaličního partnera. V pražském zastupitelstvu kvůli 
poměrnému systému musí vzniknout koalice dvou až tří stran, která má většinu
hlasů, sestavuje Radu a schvaluje programové prohlášení. Pokud má vládnoucí
koalice pouze slabou většinu, hledá podporu u konkrétních návrhů i 
u opozičních politických stran.

Odlišnost ve volebním systému má samozřejmě vliv i na ochotu politických stran
spolupracovat na vládě. V systému dvou stran, který je ve Velké Británii, spolu parlamentní strany 
zpravidla nespolupracují. Je to dáno tím, že nepotřebují většinu k vládnutí. 
Naproti tomu v systému poměrného zastoupení spolu politické strany 
spolupracují, protože vědí, že v budoucnu budou muset utvořit nějakou 
koalici s jiným partnerem. V předchozím volebním období Praha zaznamenala 
dokonce tři koalice – ani v jedné z nich bychom být nechtěli.

### Relevance a systémovost politických stran

Ne všechny politické strany jsou však stejně významné. 
Politologové dělí politické strany v zastupitelském orgánu na relevantní a
nerelevantní. Nerelevantní politickou stranou je taková politická strana, 
která nemá žádný koaliční potenciál (bez ohledu na to, zda je aktuálně
v koalici či nikoliv), případně nemá na vládnoucí koalici jiné páky (tzv.
strany s vyděračským potenciálem). Stranou, která není 
podle politologů relevantní, je typicky antisystémová strana. 
S antisystémovou stranou typicky nechce žádná jiná politická strana 
spolupracovat (např. u nás šlo o Republikány Miroslava Sládka, 
Dělnickou stranu nebo KSČM).

Stejně jako řada dalších lidí jsem si původně myslel, že Piráti jsou
také antisystémová strana. Politologové ovšem chápou slovo antisystémový trochu jinak.
Za antisystémovou stranu považují stranu, která chce otevřeně nebo skrytě 
odstranit demokracii a svobodu.
Za antisystémovou či nelegitimní stranu nás výslovně či náznakem označuje OSA, 
nebo Protipirátská unie sdružující filmové vydavatele. 

Je pravda, že Piráti 
vznikli kvůli zásadnímu požadavku na reformu [kopírovacího monopolu](http://www.piratskelisty.cz/clanek-1299-serial-o-copyrightu-5-dil-vladci-poplatku), který dnes uzamyká kulturu a vědomosti. Ale tento požadavek přeci 
nelze považovat za boj proti demokratickému systému. 
Pirátům totiž nevadí demokratický systém ani svobodný trh sám o sobě. 
Právě naopak: prosazují nejširší zavedení skutečné demokracie včetně její přímé
formy a uvolnění svobody podnikání. 

Antisystémovost Pirátů se projevuje nikoliv vzhledem k systému, který máme na
papíře a v Ústavě, ale vzhledem k faktickému fungování. Prakticky totiž máme
až příliš často co do činění s mafiánskou chobotnicí, korupcí a malou domů.
Demokracie je fasádou toho, jak si korporace a mafiánské struktury píšou na míru 
zákony naší společnosti. Stát z daní lidí nebo z evropských peněz [dotuje](http://praha.pirati.cz/pirati-nepodporuji-dotace-firmam.html) 
vybrané firmy, staré struktury v politických stranách skrz nastrčené firmy 
[vysávají](http://praha.pirati.cz/praha-v-zajeti-setrvacnosti.html) peníze z veřejných zakázek a korporace skrze novely zákonů 
likvidují svoje konkurenty. Vzhledem k tomuto systému určitě antisystémovou 
stranou jsme.

Piráti jsou (možná díky právě popsanému názoru) stranou s vysokým koaličním potenciálem. 
Kdo by nechtěl mít ve své koalici ty Piráty, kteří jsou tak transparentní, že?
Oslovila nás jak vítězná politická strana ANO primátorky Adriany Krnáčové, tak
druhá TOP09 bývalého primátora Tomáše Hudečka. Naše opoziční hlasy jsou
vzhledem k rozložení počtu mandátů cenné, protože vládnoucí koalice má
křehkou většinu jednoho hlasu.

### Piráti se rozhodli pro konstruktivní opozici

Piráti před volbami deklarovali, že nevstoupí do koalice s ČSSD (kterou 
sestavilo ANO a Trojkoalice). ČSSD zde vládla dlouhou dubu a spoluzodpovídá za pověst Magistrátu hl. m. 
Prahy mezi občany. Představili jsme 10 požadavků včetně protikorupčních opatření,
o kterých jsme s ANO jednali, ale nakonec to vyšumělo do prázdna. Zároveň
stojíme nohama na zemi a v opozici se potřebujeme naučit, jak úřad a pražská
politika fakticky funguje. Toto volební odbobí se důkladně seznámíme 
s fungováním úřadu. Žádný jiný úřad v zemi není tak velký a složitý jako magistrát. 
Díky těmto informacím a zkušenostem budeme moci v příštích volbách
nabídnout i jasnou vizi fungování města a hledat pro ni koaliční partnery,
podobně jako se tak děje v jiných, menších městech 
(např. Žít Brno s podporou Pirátů). 

Opozice v poměrném volebním systému nemá jednoznačného vůdce, jako je
v britském parlamentu vůdce opozice „nejoddanější“ jejímu veličenstvu. 
Opozice v poměrném systému včetně pražského zastupitelstva je typicky vícestranná,
přičemž různé strany v opozici mají různé a neslučitelné cíle. Například 
opozice v pražském zastupitelstvu je tvořena antisystémovou stranou KSČM, 
bývalými vládnoucími stranami ODS a TOP09, které jsou svým vystupováním
nyní spíše v destruktivní opozici (jiná otázka jsou faktické vazby), 
a Piráty v konstruktivní opozici. 

Politologové člení opozici na

* **konfrontační**, která je nekompromisní a na veřejnosti hlasuje 
  vždy proti, protože nemůže dělat nic jiného, 
* **smířlivou**, u které koalice shání podporu a opozice díky tomu rozhodnutí
  koalice ovlivňuje a prosazuje část svých návrhů.

Piráti dostali ve volbách
mandát zastupovat své voliče. Pro mě i další zastupitele bylo nemyslitelné,
že by se naše činnost omezila na to, abychom jen na zastupitelstvu kritizovali
vládu. Ostatně i významný politolog Giovanni Sartori se vyjádřil v tom smyslu, 
že opozice má být konstruktivní, nikoliv destruktivní. 

### V konstruktivní opozici prosazujeme Pirátský program
Úlohou opozice v parlamentní demokracii je kontrolovat vládu a předkládat 
vlastní návrhy řešení. Jako opoziční zastupitelé jsme odmítli sedět 
v lavici a soustředit se jen na rétorická cvičení. Kvůli tomu jsme mandát 
od Pražanů nedostali. Na druhou stranu v konstruktivní opozici můžeme hlasovat
přesně tak, jak považujeme za správné.

Cílem našeho působení je, aby naše opoziční práce měla pro občany co největší 
přínos. Proto jsme ​konstruktivní opozicí​. Práci na magistrátu se věnujeme 
(na rozdíl od zbytku opozice) na plný úvazek, a to díky zákonné odměně zastupitele a příspěvku od Pirátské 
strany na naši činnost. Děláme přitom přesně to, co od nás čekají občané a naši voliči: 

* **Ptáme se na informace**, které dosud nebyly veřejně dostupné, a tyto informace 
  zveřejňujeme​, získáváme podklady a hloubkově analyzujeme významné kauzy 
  (např. odpovědnost za Opencard, ​smlouvy na SMS jízdenky​, pronájem Škodova 
  paláce za 4 mld. korun). Odmítáme se smířit s tím, že koalice jmenovala do čela 
  kontrolního výboru ODS a že tak fakticky zablokovala prošetření těchto kauz. 

* **Bombardujeme koalici připomínkami** k tomu, co by měla dělat (např. v 
  oblasti informatiky, protikorupční strategii, k řízení městských společností, ke 
  kontrolám apod.) Koalice některé naše návrhy ​přijímá za vlastní ​
  (např. ​open source je poprvé v programovém prohlášení!​), některé ​
  odkládá (lepší zveřejňování smluv, povinné předkládání velkých zakázek do 
  zastupitelstva) a některé ​ignoruje (požadavek zveřejňování majetkových 
  přiznání, živý přenos schůzí Rady). 

* **Pracujeme v ICT komisi zastupitelstva**. Uvědomujeme si tristní stav v jakém
je pražská informatika, snažíme se městu v této oblasti pomoci, navrhujeme řešení 
nejakutnějších problémů a připravujeme dlouhodobá strategická opatření. 
V souladu se svými volebními sliby pracujeme na řešení problémů spojených s Opencard. 
Za část práce, kterou v této oblasti odvádíme, jsme placeni v souladu se zákonem 
o hlavním městě Praze, přičemž hodinovou výši náhrady stanoví zastupitelstvo 
(mimochodem navrhli jsme její snížení, ale náš návrh neprošel). 

Je pravda, že u Opencard dostáváme
náhrady na základě pověření od primátorky, ale to rozhodně neznamená, že jsme v koalici, 
ostatně zástupci ODS i TOP 09 získali velmi dobře placená místa v [dozorčích radách městských firem](https://github.com/pirati-cz/KlubPraha/tree/master/spisy/2015/08-clenove-dozorcich-rad/3-odpoved), kde se odměny rozhodně neodvíjejí od odpracovaných hodin, ale je stanovena paušálem. 
Nikdo je neobviňuje, že jsou v koalici. My tyto informace narozdíl od nich zveřejňujeme. 

Radíme vládnoucí koalici, aby dělala lepší rozhodnutí, ale neobchodujeme s ní.
Upozorňujeme na nezákonnosti a nehospodárnosti, se kterými se na Magistrátu občas
setkáváme.
Získáváme vědomosti a šíříme know-how mezi Piráty v celé republice i v zahraničí.
Naším cílem je změnit způsob vládnutí a šířit myšlenku úplné otevřenosti magistrátu
iniciativě a kontrole občanů. 

Naše pozice v zastupitelstvu je jasná a čitelná. Podporujeme všechny návrhy, které jsou 
v souladu s naším volebním programem, bez ohledu na to, kdo je navrhl. Jsme ochotni spolupracovat
na konkrétních opatřeních a návrzích se všemi zastupiteli. Pracujeme v oblastech, kde se cítíme kompetentní 
(řešení Opencard, otevírání pražských dat) a koalice nám dala k práci nějaký prostor. 
Snažíme se prošetřit kauzy, které za minulého politického vedení zůstaly nedořešeny
(Škodův palác, Opencard apod.).
Na zastupitelstvu hlasujeme zcela svobodně a naše hlasování jasně dokládá, že nejsme žádné
béčko koalice. Nebojíme se kritizovat koalici, když zdržuje protikorupční opatření, a nijak jí
nepodlézáme, ale zrovna tak 
ji klidně pochválíme například za zastavení podezřelého developerského projektu v Benicích. 
V neposlední řadě transparentně zveřejňujeme všechno, co v zastupitelstvu děláme a jak jsme za to placeni. 
To je podle nás konstruktivní opozice. 


