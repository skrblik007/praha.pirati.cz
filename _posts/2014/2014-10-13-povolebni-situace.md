---
title:	Povolební aritmetika
layout:	post
author:	Jakub Michálek
category:	blog
image:	zastupitelstvo.jpg
date:	2014-10-13
---

Pražské zastupitelstvo má 65 členů. Z toho většina činí 33 členů. Touto většinou musí být schválena jak rada města, tak každý jednotlivý návrh včetně návrhu na odvolání rady města. Většinou 33 hlasů disponuje v současné době skupina volebních stran ANO+ČSSD+Trojkoalice, takže Piráti by šli do opozice. 

Tato varianta je v současné době nejpravděpodobnější, ale její podpora mezi jednotlivými zastupiteli koalice je stále nejasná. Pokud by tato koalice obsadila radu města, stále by musela kvůli nepřítomnosti koaličních zastupitelů spoléhat na podporu jiných politických stran v zastupitelstvu. Další variantou je koalice TOP 09+ČSSD+Trojkoalice+Piráti. To je důvod, proč se o nás ANO a TOP 09 přetahují.

Česká pirátská strana již před volbami uvedla, že nevstoupí do žádné koalice, ale bude **konstruktivní opozicí**. Protože většina pro jednotlivé návrhy koaličních stran je tak křehká, považují Piráti za nutnost, aby se návrhy opíraly o širší konsenzus mezi všemi politickými stranami v zastupitelstvu. Ostatně zveřejnění smluv městských společností v registru smluv, transparentnější způsob obsazování dozorčích rad, odpovědnost jednotlivých radních i rady jako celku za přijatá rozhodnutí (jmenovité hlasování) a aktivní kontrolu opozičními zastupiteli, jakož i jejich aktivní zapojení do přípravy a projednávání návrhů, prosazuje dostatečná většina v pražském zastupitelstvu.

**Piráti nejsou hlasovací stroj**, přinášejí politiku nového věku založenou na otevřenosti, spolupráci a konsenzu. Bez tohoto přístupu se celkové politické klima v České republice nemůže změnit. Piráti důsledně dodržují [povolební strategii], kterou si schválili před volbami a která byla v celé předvolební době zveřejněna na internetových stránkách. Proto se Piráti ohrazují proti spekulacím o tom, že by vstoupili do koalice, podpořili radu opírající se o staré struktury nebo se podíleli na vzniku nové opoziční smlouvy.



[povolební strategii]: https://www.pirati.cz/regiony/praha/povolebni_strategie
