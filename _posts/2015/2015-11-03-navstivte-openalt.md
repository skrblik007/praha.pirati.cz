---
title:	Tento víkend nabídne Brno ochutnávku svobodné kultury
layout:	post
category:	blog
author:	Jan Loužek
image:	openalt.jpg
tags:	akce
date:	2015-11-03
---

Již podeváté se bude v Brně konat **[Open Alt](https://www.openalt.cz/2015/cs/visitor_home.html)**, konference zaměřená na tématiku Linuxu a svobodného softwaru. Letos se však její téma rozšíří o svobodnou kulturu a také o otevřená data. Ta stále častěji hýbou světem, a lze se s nimi setkat i v české kotlině. Nástupu otevřených dat nepomáhají pouze aktivisté, ale postupně je iniciují již i orgány veřejné správy. Otevřená data představí nejprve brněnský zastupitel Jiří Ulip, který se snaží odbourat současnou praxi, kdy data má k dispozici jen a pouze úřad ₋ nikoliv veřejnost. Ve druhé přednášce své zkušenosti sdělí i ředitel odboru infomatiky na děčínském magistrátu Tomáš Kejzlar, který úspěšně pomohl nasadit v tomto severočeském městě otevřená data pod open sourcovou infrastrukturou. 

Ondřej Profant, autor portálu [opendata.praha.eu](http://opendata.praha.eu/), představí jako pražský zastupitel projekt [Otevřená města](http://www.otevrenamesta.cz/). Tedy spolek, který by měl sloužit pro sdílení dobré praxe mezi jednotlivými městy. Často se totiž stýkáme s tím, že jednotlivá česká města nezávisle na sobě řeší ten samý problém ₋ a místo sdílení vlastních zkušeností pak obvykle padají do spárů nevýhodných a špatně použitelných projektů, které akorát veřejnou správu finančně vysávají. 

A jak jsme na tom se svobodným softwarem ve veřejné správě? O tom promluví opět Ondřej Profant. Představí, jakého pokroku se podařilo dosáhnout na pražském magistrátu, kde je informatika již pověstná svojí neefektivitou, předražeností, nekoncepčností a chaotičností. Jak se daří bojovat s molochy, kteří obsazují jeden kraj za druhým. Ukáže, co jsou "teze digitální strategie", které přijala Rada hlavního města Prahy, a které by mohly pražské informatice nemálo pomoci. 

Na konferenci Open Alt toho bude samozřejmě ale mnohem více. Areál fakulty informačních technologií VUT v Brně na Králově Poli nabídne celkem desítky přednášek a workshopů; v provozu bude celkem sedm přednáškových míst, která budou fungovat paralelně a kde prezentující ukáží všechno možné, od otevřeného hardware pro technické nadšence, přes rozvíjení Open Street Map svobodným editorem až po pečení open source chleba. 



