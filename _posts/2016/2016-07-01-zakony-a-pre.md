---
date:	2016-07-01
category:	blog
tags:	Praha registr-smluv
layout:	post
title:	"Pražská energetika se rozhodla vědomě porušovat zákon o registru smluv" 
image:	precko.png
author:	Mikuláš Ferjenčík
---

Dnes vstoupil v účinnost [zákon o registru smluv](https://www.zakonyprolidi.cz/cs/2015-340), jinými slovy zákon, který nařizuje všem veřejným institucím s výjimkou ČEZ a malých obcí zveřejňovat smlouvy s hodnotou přesahující 50 000 Kč na Internetu. Většina pražských institucí ho hodlá začít dodržovat, Pražská energetika a.s. ho ignoruje. 

Ode dneška patří všechny nově uzavírané smlouvy Prahy, pražských městských částí i pražských firem povinně do registru smluv. Lhůta pro zveřejnění smluv činí maximálně 30 dní od jejího uzavření. Nejpozději 31. července se tedy podle platného zákona musí registr plnit smlouvami z Prahy. 

Piráti se proto obrátili na několik pražských subjektů, zda smlouvy začnou skutečně zveřejňovat, jak jim to zákon ukládá. 

* Magistrát hlavního města Prahy uvedl, že v průběhu července zajistí technické zajištění zveřejňování smluv do rejstříku ministerstva vnitra. Úřad se obává, zda stihne zaškolit všechny úředníky včas. 
* Praha 10 přislíbila, že smlouvy začne zveřejňovat v souladu se zákonem. 
* Technická správa komunikací (TSK) uvedla, že provede potřebné kroky, aby zajistila dodržování zákona. 
* Univerzita Karlova začne smlouvy zveřejňovat v souladu se zákonem
* Dopravní podnik hlavního města Prahy bude smlouvy zveřejňovat v souladu se zákonem. 
* Pražská energetika, a. s. uvedla, že se zákon na ni nevztahuje, přestože zákon doslova uvádí, že zákonu podléhá „právnická osoba, v níž má stát nebo územní samosprávný celek sám nebo s jinými územními samosprávnými celky většinovou majetkovou účast, a to i prostřednictvím jiné právnické osoby.“

„Jsme rádi, že většina institucí, za které jako zastupitelé zodpovídáme, je připravena dodržovat zákon o registru smluv. Zároveň se ale obáváme toho, co může způsobit postoj Pražské energetiky, kterou Praha většinově ovládá. Společnost PRE by měla začít okamžitě dodržovat zákon o registru smluv. Jinak hrozí, že po nabytí účinnosti celého zákona včetně sankce neplatnosti přestanou dodavatelé s Pražskou energetikou uzavírat smlouvy, což by mohlo ohrozit dodávky elektřiny statisícům pražských domácností," říká ke skandálnímu postupu vedení Pražské energetiky a.s. Jakub Michálek, předseda zastupitelského klubu Pirátů v Praze. "Piráti vyzvou Radu hlavního města Prahy, aby zjednala nápravu,“ uzavírá Michálek. 

