---
date:	2016-06-14
category:	blog
tags:	technické-normy
layout:	post
title:	"Stát kašle na pravomocný rozsudek, dostal od soudu již třetí pokutu" 
image:	unmz.png
author:	Adam Zábranský
---

Obvodní soud pro Prahu 1 udělil Úřadu pro technickou normalizaci, metrologii a státní zkušebnictví [další pokutu ve výši 100 000 Kč](https://github.com/pirati-cz/KlubPraha/blob/master/spisy/2016/026-vykon-rozhodnuti-technicke-normy/9-usneseni-soudu-o-treti-pokute/usneseni.PDF) za neplnění povinností vyplývající z pravomocného rozsudku Městského soudu v Praze. Ten již 7. září minulého roku úřadu uložil, aby předsedovi zastupitelského klubu Pirátů v pražském zastupitelstvu Jakubovi Michálkovi poskytl technické normy ve stavebnictví, jejichž užívání ukládá stavební zákon.

„Úřad cíleně zužuje seznam poskytnutých informací, aby se plnění rozsudku vyhnul. Jde tak jen o další polemiku s právním názorem nalézacího soudu, kterou nelze řešit v exekučním řízení. V právním státu je naprosto neakceptovatelné, aby správní úřad nerespektoval rozhodnutí soudu,“ uvedl k záležitosti Jakub Michálek.

Úřad pro normalizaci v rámci výkonu rozhodnutí obdržel od soudu již třetí pokutu, její celková výše tedy zatím činí 300 000 Kč. „Budeme požadovat, aby škodu, která úřadu nezákonným postupem úředníků vznikla, zaplatili úředníci, kteří jsou za to zodpovědní,“ uzavírá Jakub Michálek.

