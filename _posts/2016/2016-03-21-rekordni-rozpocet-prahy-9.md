---
date:	2016-03-21
category:	blog
tags:	praha-9
layout:	post
title:	Koalice na Praze 9 neudržitelně utrácí
image:	roz9.jpg
author:	Dana Balcarová
---

Městská část Praha 9 letos naplánovala rekordní rozpočet ve své historii. Předpokládané výdaje v něm činí více než půl miliardy korun. 

Bilance příjmů a výdajů na rok 2016 je alarmující, více než polovina výdajů je kryta z prodeje obecních bytů a obecních pozemků.  Způsob hospodaření, kdy se rychle rozpouští obecní majetek, je nezodpovědný a může přivést městskou část do nesnází. 

Důvod předimenzovaného rozpočtu je nejasný. Množství naplánovaných investičních projektů přesahuje realizační možnosti městské části. Velká část investičních projektů navíc nebyla řádně projednána s občany dotčených lokalit, což zpochybňuje potřebnost daných investic či podobu zadání projektu. Ukázkou škody, kterou způsobilo opomenutí diskuse s občany je nově zbudovaný park Balabenka. Někteří obyvatelé lokality nyní nemohou zajet ke svému vchodu autem a nedostane se k nim ani sanitka; v parku skoro vymizely zatravněné plochy a na sečtení nevhodně umístěných laviček by vám nestačily prsty...  Kromě obtíží, které nekvalitní projekt působí místním obyvatelům, nás všechny budou dodatečné úpravy stát nemalé peníze.

Představitelé radnice městské části Prahy 9, starosta Jan Jarolím a první místostarosta Tomáš Portlík (oba ODS), se v březnovém radničním periodiku Devítka pochválili za dobré hospodaření a snižování běžných výdajů.

V rozpočtu Prahy 9 jsou ale některé běžné výdaje přesunuty do výdajů kapitálových. Tím se tak zkresluje výše vykazovaných běžných nákladů. Příkladem jsou výdaje na opravy plotů u dětských hřišť nebo revitalizace záhonů u metra Prosek.

S rozhazovačným rozpočtem na rok 2016 nesouhlasili tři opoziční zastupitelé, kteří na zasedání Zastupitelstva MČ Prahy 9 vyslovili své námitky a poté hlasovali proti jeho přijetí: Dana Balcarová (Pirátská strana), Zuzana Haberlová (Svobodní) a Jan Sládek (Strana zelených).


