---
title:	Magistrát vypověděl nevýhodnou správcovskou smlouvu, na kterou se ptali Piráti
layout:	post
category:	blog
author:	Adam Zábranský
image:	vrtbovska-zahrada.jpg
tags:	majetek
date:	2015-12-09
---

Zastupitel za Piráty Adam Zábranský v rámci interpelací na říjnovém zastupitelstvu hl. m. Prahy upozornil vedení města na podivnou smlouvu na správu Vrtbovské zahrady se společností CASUS DIRECT MAIL a.s. Té Praha platí téměř 80 tisíc Kč ročně a poskytuje ji dvě kanceláře zdarma, zároveň ji ale umožňuje pronajímat zahradu na společenské akce. Za přístup do zahrady se navíc vybírá vstupné. Piráty zajímalo, kolik reálně CASUS DIRECT MAIL na správu zahrady vynakládá prostředků a kolik naopak vydělává za pořádání akcí. Odpověď se sice nedověděli, nicméně ředitel odboru majetku odepsal, že smlouva byla kvůli nevýhodnosti ke konci listopadu vypovězena (Rada o výpovědi rozhodla v září).

Adama Zábranského, který se věnuje nakládání města s nemovitým majetkem, na smlouvu upozornila občanka, která bydlí v přilehlém domě. V zahradě prý často probíhají svatby či firemní večírky. „Zeptal jsem se proto, jaké náklady a výnosy firma z provozování zahrady má. Dokážu si představit, že pronájem tohoto hezkého prostoru u Malostrankého náměstí nebude za hubičku.“ Podle vyjádření ředitele odboru majetku Magistrátu Radka Svobody ale smlouva neukládá správci povinnost takovéto informace městu sdělovat, takže je nemá. „Jednalo se tedy o přístup: tady máte kanceláře k volnému užití a peníze, udržujte zahradu při životě a my vás necháme na pokoji. To považuji za velmi nešťastné, protože město pak nemá šanci zhodnotit, zda je pro něj smlouva výhodná,“ shrnuje Adam Zábranský.

I přes neexistenci ekonomických ukazatelů ale město podle vyjádření ředitele odboru majetku dospělo k závěru, že smlouva je pro město nevýhodná, a vypovědělo ji. Výpovědní doba je přitom jeden rok. „Tím by ale podle mě celá záležitost skončit neměla. Jestliže ta smlouva byla nevýhodná a město přicházelo o peníze, musí za to být někdo zodpovědný,“ dodává zastupitel Adam Zábranský.

Jedná se o historickou smlouvu původně uzavřenou s firmou Karmel, a.s. v roce 1997, která byla později několikrát upravována. V roce 2000 byla převedena na společnost CASUS DIRECT MAIL a.s., která se jinak věnuje „zajištění mailingových a tiskových služeb“. Město už přitom v roce 2005 chtělo smlouvu vypovědět, pak ale změnilo názor.

Odkazy
------------------------
- [Smlouva na správu Vrtbovské zahrady i s dodatky](https://github.com/pirati-cz/KlubPraha/tree/master/spisy/2015/230-vrtbovska-zahrada-vynosy/0-smlouvy)
- [Žádost Pirátů o informace](https://github.com/pirati-cz/KlubPraha/blob/master/spisy/2015/230-vrtbovska-zahrada-vynosy/1-zadost/main.pdf)
- [Vyjádření ředitele odboru majetku](https://github.com/pirati-cz/KlubPraha/blob/master/spisy/2015/230-vrtbovska-zahrada-vynosy/2-odpoved/odpoved.pdf)


