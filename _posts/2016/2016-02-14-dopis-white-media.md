---
title:	Otevřený dopis redakci White Media
layout:	post
category:	blog
author:	Mikuláš Ferjenčík, Ondřej Profant, Jakub Michálek, Adam Zábranský
image:	demo-n.jpg
tags:	otevřené-dopisy
date:	2016-02-14
---

Vážení neonacisté z webu White-media.info, sobotní útok na centrum Klinika a [nedávné pobodání našeho spoluobčana muslimského vyznání](http://tn.nova.cz/clanek/napadeni-v-praze-pobodany-muslim-dostal-policejni-ochranku.html) ukazují, že vaše nenávist v naší zemi bohužel zapouští kořeny. Protože v této turbulentní době není radno stát stranou, rádi bychom vás požádali o zařazení do seznamů, které udržujete na svém webu. Jsme si vědomi toho, že jste se ani k útoku na muslima z Prahy 10, ani k podpálení kliniky nepřihlásili, ale bezpochyby vás potěšily a jelikož moc dalších nácků neznáme, tak se obracíme na vás. 

Předseda našeho zastupitelského klubu Jakub Michálek by chtěl být zařazen do sekce „Hnusáci a úchylové“, bývalý primátor hlavního města Prahy MUDr. Pavel Bém mu [nedávno diagnostikoval idiocii](http://echo24.cz/a/w3v4H/je-pan-michalek-jenom-pirat-anebo-take-idiot). Ondřej Profant, předseda pražských Pirátů by rád do sekce neomarxisté, myslí si například, že je lepší platit lidem než korporacím. Adam Zábranský je jasný xenofil, navíc vegan, a Mikuláš Ferjenčík patří do vícero kolonek, ale nejvhodnější budou asi imigranti, ostatně jeho babička byla poloviční sudetská Němka!

Na vašem webu nás zaujala výzva k obraně tradičních hodnot naší společnosti. Přišlo nám, že tyto hodnoty se projevují například tak, že používání násilí pro prosazování politických cílů je nepřijatelné. Jako určitou kodifikaci těchto hodnot vnímáme [Listinu základních lidských práv](http://www.psp.cz/docs/laws/listina.html), například článek 3, odstavec 1: „Základní práva a svobody se zaručují všem bez rozdílu pohlaví, rasy, barvy pleti, jazyka, víry a náboženství, politického či jiného smýšlení, národního nebo sociálního původu, příslušnosti k národnostní nebo etnické menšině, majetku, rodu nebo jiného postavení.“

Tyto tradiční hodnoty jsou bohužel ve Vašem podání zastíněny atmosférou strachem z uprchlíků a Islámu. Většina občanů České republiky vyrůstala za komunistického režimu, který lidem ve školách vtloukal do hlavy nesmysly, omezoval šíření informací a svobodu projevu a také bránil lidem cestovat do zahraničí a poznávat jiné kultury. Tito lidé odkojení stresem se pak po revoluci nedostali do slibovaného sociálního a demokratického státu blahobytu, kde by se mohli realizovat, ale do státu, který zprivatizoval podstatnou část majetku oligarchům a podvodníkům, uvalil na své občany nové daně a povinnosti, blahobyt rozdělil extrémně nerovnoměrně a korupci vládnoucích stíhá jen tak naoko. Takto soužený normální člověk, jemuž se revolucí neotevřely nové obzory, je nyní obzvláště náchylný k tomu, aby se děsil, že ke všem těmto zklamáním ještě přibude speciální protekce Romů, homosexuálů, muslimů a naposledy tzv. uprchlíků.

Lidé jsou náchylní k tomu, aby se děsili, že ke všem jejich zklamání ještě přibude protekce některých skupin. Foto Petr Zewlakk Vrabec

Je nepochybně pravda, že některá podání islámu, stejně jako jiného náboženského fundamentalismu, jsou neslučitelná s hodnotami české společnosti, napřílad výše uvedenou rovnoprávností všech občanů. Zde je nepochybně třeba naše hodnoty bránit. Jistě také od kancléřky Angely Merklové nebylo prozřetelné vytroubit do světa pozvánku pro všechny uprchlíky do Německa, ale měla a mohla při své moci iniciovat řešení v Evropské unii. Nicméně Česká republika uprchlíky nezvala a jde tu o problém ryze hypotetický. Jedinými negativními následky takzvané islamizace České republiky jsou pobodaný muslim, vypálené společenské centrum anarchistů a rozbitá dodávka rozhlasových reportérů. Nic z toho přitom muslimové neudělali. Na uprchlících se přiživují nejen televizní štáby, ale také všemožné národovecké politické strany a uskupení, která jimi ospravedlňují svou existenci. V extrémních názorech téměř zaniká věcná argumentace, která má ovšem jako jediná skutečnou relevanci. 

Takzvaný problém uprchlictví vytváří pouze kouřovou clonu pro vládnoucí politiky. Národovci z Úsvitu využívají zášti proti uprchlíků k tomu, aby zakryli vytunelování vlastní strany, až nápadně se přitom podobají bývalému předsedovi Republikánů Miroslavu Sládkovi. Andrej Babiš si díky kouřové cloně posílá jednu malou domů za druhou a v televizi opakuje absurdní a populistické nápady, jak vyřešit příliv uprchlíků. Vláda chystá opatření k omezování svobody internetu (http://www.piratskelisty.cz/clanek-1420-andrej-babis-chce-na-ministerstvu-financi-zridit-cenzurni-oddeleni ) a kmotrům se daří stále stejně dobře. Proto i nadále prosazujeme věcné a reálné řešení koordinace uprchlíků, které musí být přijato na celoevropské úrovni. Návrh Pirátů, jak se postavit k uprchlické naleznete [zde](https://www.pirati.cz/stanoviska/piratske_stanovisko_k_vlne_uprchliku_-_jednotne_azylove_rizeni_v_evrope_plan_na_integraci_uprchliku_v_cesku).

Přestože s vámi v naprosté většině věcí nesouhlasíme, nemyslíme si, že má být zakázáno šířit myšlenky, které hlásáte. Hitlerův Mein Kampf [nemá být podle nás cenzurován](http://www.piratskelisty.cz/clanek-1076-zname-cely-pribeh-autora-hitlera-mezinarodni-kontrola-nebezpecnych-informaci), naopak, měl by být veřejně dostupný, aby se mohl každý člověk, který umí číst, sám přesvědčit, o jakou že jde snůšku blábolů. 

Co ovšem potíráno být musí jsou násilné a protizákonné aktivity, které podnikáte. Nabourávání se do emailů lidí, kteří vám zkřížili plány, musí policie stíhat nejen pokud jde o premiéra, ale i v desítkách dalších případů, násilné trestné činy samozřejmě také. 

Připište si nás tedy na svůj seznam, seznam lidí, kterým nevadí, když je někdo „Cikán“, „bezdomáč“, „rákosník“, „muslim“ nebo „aktivista“. Lidi jsou lidi a kokoti jsou kokoti. Neonacisty v ČR nechceme. 


