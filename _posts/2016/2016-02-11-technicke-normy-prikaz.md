---
title:	Piráti dali stát do soudní exekuce kvůli poplatkům za technické normy
layout:	post
category:	blog
author:	Mikuláš Ferjenčík
image:	rozsudek.png
tags:	Praha technické-normy
date:	2016-02-11
---

Po rozsudku Nejvyššího správního soudu Městský soud v Praze nařídil dne 7. 9. 2015 Úřadu pro technickou normalizaci poskytnout technické normy ve stavebnictví Jakubu Michálkovi, předsedovi pirátských zastupitelů v Praze. Úřad technické normy až na 4 výjimky neposkytl, ačkoliv mu to soud výslovně přikázal. Bezplatnost se vztahuje pouze na oblast stavebnictví, kde ji nařizuje stavební zákon.

"Protože se chceme domoci respektování rozsudku, požádali jsme dnes o nařízení výkonu rozhodnutí soudem, tedy o soudní exekuci. Navrhujeme, aby soud odpírané normy úřadu odebral a pokud to Úřad neumožní, aby ho k tomu soud donutil opakovanými pokutami. Pro normy tedy půjdou přímo vykonavatelé soudu. Za nezákonnost jednoznačně zodpovídá ministr Mládek (ČSSD), který nezákonným zpoplatněním technických norem připravil každého stavaře o tisíce korun," říká Jakub Michálek. 

Ministr Mládek nyní navíc ve sněmovně prosadil přílepek, který má technické normy ve stavebnictví opět zpoplatnit. Piráti se pokusí tuto změnu zarazit v Senátu. Změna zákona každopádně neplatí do minulosti, na vykonatelnosti rozhodnutí se tedy nic nezmění ani pozdější změna zákona. 




