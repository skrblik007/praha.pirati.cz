---
title:	Paní ministryně, zveřejněte data k výsledkům z maturitních testů
layout:	post
category:	blog
author:	Adam Zábranský
image:	maturita.png
tags:	informace
date:	2016-03-07
---

Zastupitelé hl. m. Prahy za Piráty Adam Zábranský a Ondřej Profant v **[otevřeném dopise](https://github.com/pirati-cz/KlubPraha/blob/master/spisy/2016/047-zverejnujte-data-z-maturit/main.pdf)** vyzvali ministryni školství Kateřinu Valachovou, ať se zasadí o rozsáhlejší zveřejňování dat ze státních maturit. V současnosti jsou na portále [vysledky.cermat.cz](http://vysledky.cermat.cz) zveřejňována pouze data o úspěšnosti žáků na úrovni celých testů, data podle jednotlivých úloh ale už chybí. „Přitom v minulosti se například v testech z matematiky objevily úlohy, které byly kontroverzní, a jistě by bylo zajímavé vidět, kolik žáků zvolilo jednotlivé odpovědi. Tyto informace jsou poptávány z řad odborné veřejnosti jako je třeba spolek EDUin, ale i jednotlivými žáky, kteří chtějí vědět, jak odpovídali ve srovnání s ostatními,“ shrnuje přínosnost zveřejňování anonymizovaných zdrojových dat z výsledků maturitních testů zastupitel Adam Zábranský.

Krása zveřejňování takovýchto dat z inciativy úřadu spočívá v tom, že by tím ušetřil spoustu času všem. „Data, o kterých navrhujeme, aby se zveřejňovala, má již dnes Ministerstvo školství k dispozici v informačních systémech. Jejich zveřejňování by tak nebylo nijak časově či technicky náročné. Naopak by tím ministerstvu odpadla práce s vyřizováním žádostí o informace,“ upozorňuje zastupitel Ondřej Profant, koordinátor celopražských otevřených dat.

Piráti zároveň navrhli, aby Ministerstvo školství (případně CERMAT) data zveřejňovalo ve formátu otevřených dat, aby bylo možné je dále využívat. Zveřejňování informací formou otevřených dat je jedním ze závazků České republiky vyplývající z členství ČR v Partnerství otevřeného vládnutí a zároveň efektivním způsobem, jak zajistit možnost veřejné kontroly vládnutí.


