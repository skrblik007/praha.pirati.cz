---
title:	Opozici se věnujeme naplno
layout:	post
author:	Mikuláš Ferjenčík
category:	blog
image:	krajske-forum.jpg
date:	2014-11-05
---

V úterý v noci skončilo internetové hlasování krajského sdružení pražských Pirátů o podpoře zastupitelského klubu. Krajské sdružení Pirátů se rozhodlo finančně podpořit zastupitele Pirátů v zastupitelstvu Prahy. 

Cílem příspěvku je zajistit, aby se Pirátští zastupitelé mohli i v opozici své práci věnovat naplno, tedy minimálně 30 hodin týdně. Současně nesmí být existenčně závislí na funkcích a prebendách, které rozděluje aktuální vládnoucí většina v zastupitelstvu. Pirátští zastupitelé se v tuto chvíli věnují například řešení projektu Opencard, zveřejňování smluv nebo zjednodušení  administrativy na pražském magistrátu. Jejich činnost může každý kontrolovat v reálném čase (viz úkoly na [redmine]).

Odměna neuvolněného zastupitele hl. m. Prahy, který je členem výboru, činí podle [nařízení vlády] částku 5301 Kč měsíčně. Zastupitelé vedle toho mají nárok na hodinovou náhradu za čas strávený na zasedání zastupitelstva a výborů. Taková částka však nemůže zajistit ani základní životní náklady Pražana. Piráti proto svům zastupitelům přispějí dalších osm až třináct tisíc korun v závislosti na rozsahu odvedené práce. Tato odměna je financována z části příspěvku na mandát pražských zastupitelů, který Pirátská strana dostává od státu (příspěvek činí 950 000 Kč ročně). 

> „Narozdíl od ostatních stran jsme za volební kampaň utratili jen desetinu peněz, které od státu dostaneme. Díky tomu můžeme místo reklamních agentur financovat svou činnost a práci v zastupitelstvu,“ glosuje situaci Mikuláš Ferjenčík, jeden z Pirátských zastupitelů v Praze. 

Jakub Michálek, předseda zastupitelského klubu pražských Pirátů, doplňuje: 
> „Těší mě, že naše krajské sdružení dostálo předvolebním slibům. Peníze, které od státu dostaneme, používáme na podporu naší činnosti a prosazování Pirátského programu. Finanční příspěvek od strany posílí naši nezávislost. Jsem rád, že nebudu muset řešit existenční problémy členů klubu a budeme moci funkci vykonávat zodpovědně.“

„Z příspěvku na mandát senátora Libora Michálka jsme zaplatili mj. analýzu zákona o svobodném přístupu k informacím. Stejně tak chceme, aby pražští zastupitelé zvolení za Piráty odváděli poctivou práci,“ říká Ondřej Profant, zastupitel a  předseda krajského sdružení Pirátů v Praze.

Strana si v [usnesení] vymínila, že zastupitelé budou pravidelně reportovat na zasedáních krajského sdružení a nadále vykazovat všechny  [schůzky s lobbisty a politiky]. Jeden den týdně hodlají Piráti věnovat svým stávajícím povoláním, aby si udrželi kontakt s realitou. 



[usnesení]: https://forum.pirati.cz/podatelna-financniho-odboru-f230/zmena-rozpoctu-t27057.html#p364094
[redmine]: https://redmine.pirati.cz/redmine/projects/praha/issues?query_id=7)
[nařízení vlády]: http://www.zakonyprolidi.cz/cs/2003-3
[schůzky s lobbisty a politiky]: https://redmine.pirati.cz/redmine/projects/praha/issues?query_id=13
