---
title:	Kontrolní výbor Pirátům
layout:	post
author:	Mikuláš Ferjenčík
category:	blog
image:	magistrat.jpg
date:	2014-11-11
---

TOP 09 si stěžuje, že mají v Praze dostat kontrolní výbor Piráti. Prý je dobrým zvykem dát ho nejsilnější opoziční straně. Jestli je to dobrý zvyk nevím, ale rozhodně to není zvyk TOP 09. Ta kontrolní výbor nepřiklepla ODS, což je nejsilnější opoziční strana ve starém zastupitelstvu, ale ČSSD, se kterou má TOP 09 podepsanou opoziční smlouvu.

Piráti poslali budoucí primátorce Adrianě Krnáčové [otevřený dopis]. Piráti o kontrolní výbor usilují z následujících důvodů:

1. Ještě před volbami jsme jasně deklarovali, že pokud nebudeme mít desítky procent, chceme se zaměřit na důslednou opoziční činnost a kontrolu magistrátu. Zatímco náš kandidát na primátora byl na 16. místě kandidátky, náš lídr, Jakub Michálek, jasně deklaroval, že by stál o post šéfa kontrolního výboru, pro který má jako právník specializovaný na svobodný přístup k informacím velmi dobrou kvalifikaci.

2. Chceme prověřovat smlouvy uzavřené v minulosti a ty, které byly uzavřené protizákonně vypovědět. Právě toto obsazení kontrolního výboru umožňuje. U TOP 09 se nedá očekávat, že důsledně prověří smlouvy uzavřené za svého působení.

3. Místo šéfa kontrolního výboru by nám otevřelo přístup na zasedání rady, který je nutný, pokud chcete vědět, kdo je skutečně odpovědný za levárny a co vlastně město dělá. Po zasedání rady už je většinou pozdě na to se ozvat.

Fakt, že je šéf kontrolního výboru uvolněná funkce, je fajn, ale nejsme na těch penězích závislí. Platí nás Piráti, takže rozhodně neuděláme žádný nepřijatelný handl, abychom tu pozici obsadili. Prostě jsme přesvědčení, že to budeme dělat nejlépe ze stran, které v zastupitelstvu Prahy sedí.



[otevřený dopis]: https://github.com/pirati-cz/KlubPraha/raw/master/spisy/2014/07-dopis-kontrolni-vybor/zadost/main_signed.pdf
