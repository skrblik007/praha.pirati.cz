---
title:	Majetkové přiznání Béma a dalších se ztratilo, registr střetu zájmů je rozbitý
layout:	post
category:	blog
author:	Jakub Michálek
image:	neporadek.jpg
tags:	majetková-přiznání magistrát kauzy
date:	2016-01-15
---

Magistrátu se podle všech informací podařilo ztratit majetková přiznání zastupitelů za období před rokem 2010. Zjistil to zastupitel Pirátů Jakub Michálek, když požádal o kopii majetkového přiznání exprimátora Béma a jeho náměstka Hulinského. Magistrát za to už dvakrát kritizovalo Ministerstvo vnitra, které zrušilo rozhodnutí o odepření informace kvůli nezákonnosti. 

Podle informací uvedených Magistrátem odevzdal archiv Magistrátu majetková přiznání kontrolnímu výboru v roce 2011, kdy ho vedl Tomáš Hudeček. Od té doby se údajně majetková přiznání ztratila, o jejich skartaci neexistuje žádný záznam. Jak Bém, tak i Hulinský odmítli výzvu předložit náhradní přiznání. Piráti informovali o porušení zákona o archivnictví Národní archiv a dále navrhli věc zařadit na jednání kontrolního výboru.

"V majetkovém přiznání vyplňují zastupitelé podle etického kodexu zastupitelstva, jaký majetek za dobu výkonu funkce získali. Pavel Bém, který Praze šéfoval v letech 2004 až 2010, nyní jezdí na nákladné zahraniční dovolené v Himalájích a jsou značné pochybnosti o tom, zda si na své dovolené vydělal legální cestou, protože úspory z platu primátora by mu na Himaláje nestačily," říká Jakub Michálek, předseda zastupitelského klubu Pirátů. 

Aby toho nebylo málo, na Magistrátu se rozbila i databáze podle zákona o střetu, do kterého dávají primátor a další zastupitelé další informace o svém majetku vyžadované zákonem. Piráti se to dozvěděli, když jim Praha 10 a Magistrát odmítly dát přístup do registru, na který mají podle zákona právo. Praha 10 vedle toho i nezákonně tají, kolik peněz dostal tajemník a ředitelé odborů. 

"Chceme upozornit, že pražští politici nepodléhají prakticky žádné kontrole občanů. Není divu, že v takovém prostředí se dobře daří různým korupčním chobotnicím," uzavírá Michálek. 

## Odkazy

[Praha dokládá, že jsou majetková přiznání ztracená](https://github.com/pirati-cz/KlubPraha/blob/master/spisy/2015/237-registr-stretu-zajmu-praha-10/2-zamitnuti-z-technickych-duvodu/zamitnuti-z-technickych-duvodu.pdf)


