---
date:         2016-10-26
category:     blog
tags:         Praha
layout:       post
title:        "Rittigovy restaurace v centru Prahy díky nízkému nájmu vzkvétají" 
image:        rittig.jpg
author:       Adam Zábranský
---

Společnost Borský gastro, kterou z poloviny vlastní Ivo Rittig skrze firmu z Panenských ostrovů, v centru Prahy provozuje čtyři restaurace. Tři z nich si pronajímá od samosprávy, a to za velmi příznivých podmínek. Není tedy divu, že se jí královsky daří.

Společnost provozuje tři restaurace v městem vlastněných budovách: Restaurant Můstek v ulici Na Můstku v prostorách vlastněných hl. m. Prahou a dvě na adrese Václavském náměstí 39 v prostorách svěřených Praze 1 (Café Svatého Václava a Ristorante italiano Buschetto). Právě Praha 1 přitom firmě Borský gastro zajistila více než přátelské podmínky pro podnikání. Za Café Svatého Václava, které má rozlohu 780 m2, totiž společnost platí městské části ročně 2,2 milionu Kč, což je na metr čtvereční necelých 2800 Kč. Přitom hlavní město Praha pronajímá například restauraci na Náměstí Franze Kafky s plochou 314 m2 za 3,6 milionu Kč nebo pizzerii na Národní o rozloze 477 m2 za 5,6 milionu Kč ročně.

„Praha 1 se očividně málo snaží hledat nájemníka, který by platil za nájem více peněz. V případě takto lukrativního místa by měla dělat více než dát na dva týdny na úřední desku oznámení, že chce objekt pronajmout,“ hodnotí situaci pražský zastupitel za Piráty Adam Zábranský, který se věnuje problematice městských nájmů.

*Příklady nájmů hl. m. Prahy v centru města – pro srovnání*

| Nájemce              | Typ provozovny    | Umístění           | Plocha v m2 | Roční nájemné v Kč |
| -------------------- | ----------------- | ------------------ | ----------- | ------------------ |
| MODAD s. r. o.       | pizzerie          | Národní 37         | 477         | 5 619 423 |
| BAFF S.R.O.          | restaurace        | Náměstí F. Kafky 7 | 314         | 3 606 720 |
| Eureca Shops s.r.o.  | kavárna           | Rytířská 12        | 192         | 2 561 653 |
| Aleš Hrdina          | restaurace        | Uhelný Trh 10      | 417         | 2 906 400 |
| Pravda Gastro s.r.o. | restaurace        | Melantrichova 5    | 922         | 4 930 283 |

Ve zbylých dvou pronajatých prostorách platí firma o něco přiměřenější ceny: za Ristorante italiano Buschetto, jehož rozloha je 166 m2, platí 740 tisíc Kč ročně a za Restaurant Můstek s rozlohou 187 m2 pak 839 tisíc Kč ročně (tedy oboje přes 4 000 Kč za m2 za rok).

Od roku 2005, kdy Borský gastro začalo provozovat všechny tři restaurace v městském majetku, měla firma čistý zisk dohromady přes 27 milionů Kč, přičemž jen v roce 2014 dosáhla zisku 9,7 milionů Kč (v roce 2015 pravděpodobně kvůli počátečním investicím do nové restaurace zisk klesl na 125 000 Kč).

Ivo Rittig figuruje ve firmě již od jejího počátku, původně jako jednatel a společník. Nyní drží 5 % akcií, 45 % potom přes firmu Tisoni Resources se sídlem na Panamských ostrovech (která je oficiálně napsaná na Rittigovy právníky). Zbylou polovinu akcií vlastní zakladatel firmy Jiří Borský. Tak to alespoň vyplývá ze zprávy o vztazích z roku 2012, přičemž pozdější zprávy firma v rozporu se zákonem nezveřejnila.