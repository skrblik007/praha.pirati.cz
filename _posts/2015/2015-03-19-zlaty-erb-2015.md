---
title:	Praha ocenila nejlepší weby městských částí
layout:	post
category:	blog
author:	Jakub Michálek
image:	zlatyerb.jpg
tags:	projev informace
date:	2015-03-19
---

Jakub Michálek ve středu 18. března 2015 předal ceny krajského kola soutěže 
**Zlatý erb** za nejlepší weby městských částí. 
Nejlepší weby mají [Praha 8][praha8] (velké městské části)
a [Praha-Dubeč][dubec] (malé městské části). Podrobné výsledky naleznete na 
[webu soutěže][zlaty-erb].

### Projev zastupitele Jakuba Michálka na předávání cen Zlatý erb

Vážené dámy, vážení pánově,

dovolte mi, abych Vás za hlavní město Prahu přivítal v rezidenci paní primátorky.
Před námi je slavnostní večer, na kterém budou předány ceny soutěže **Zlatý erb**
za nejlepší webové stránky městké části. 

Velmi si vážím možnosti se toho účastnit,
protože zveřejňování informací je oblast mému srdci velmi blízká. Jako student 
jsem se v diplomové práci na právnické fakultě věnoval zveřejňování informací
na webových stránkách veřejné správy. Výsledky nebyly lichotivé, podstatná část
úřadů zveřejňovala informace nesprávně a co se týče městských akciovek, ty 
nezveřejňovaly pro jistotu vůbec žádné informace. To ale samozřejmě
není případ Vás, kteří zde sedíte jako finalisté této soutěže.

**Smyslem webových stránek městské části je, aby občané našli informace, které 
hledají.**

Zákonem požadované informace jsou úplné minimum. Jde o to, aby na webu bylo např.
napsáno, který úřad je nadřízený povinnému subjektu, aby tam byly účetní výkazy
za minulý rok a rozpočet a jeho změny v průběhu roku. Skutečně nejde o nic
jiného, než si projít [vyhlášku č. 442/2006 Sb.][vyhlaska] a odškrtnout si
u každé položky, že požadované informace na webu visí.

Dnes ovšem nechci mluvit o právních předpisech. Tento večer není o nudné liteře
zákona, ale o Vašem **zaujetí**. Pro zveřejňování informací i nad rámec zákona a
pro tvorbu webových stránek. Technologie se vyvíjejí velice rychle. Zatímco včera
se zveřejňovalo tak, že se dokumenty skenovaly jako obrázky a dávaly se na 
Internet, dnes informace proudí Internetem jako **otevřená a propojená data**, tzv.
Open Data. 

Tato data jsou zpracovávána dalšími užitečnými aplikacemi. 
V podmínkách města jde například o informace o parkování, o přistavených kontejnerech na 
velkoobjemný odpad nebo o městské hromadné dopravě. Díky otevřeným datům vznikají
nová pracovní místa, zlepšují se služby poskytované občanům a snižuje se korupční
potenciál ve veřejné správě. Pokud bych měl použít příměr z komerčního sektoru,
**otevřená data nám budou vydělávat**.

Řada z Vás se tohoto vzrušujícího trendu již účastní. Díky tomu se Praha zařadí 
po boku měst jako [Londýn][london-data], [Amsterdam][amsterdam-data] nebo [Berlín][berlin-data], 
které již dnes poskytují informace
v otevřených datech. Pokud budeme mít kvalitní webové stránky, dostanou se 
informace tam, kam je potřeba, data nám budou vydělávat, a ocení to nejen
soutěže jako je Zlatý erb, ale zejména občané. Dovolte mi, abych Vám závěrem 
poděkoval, že se na tomto společném cíli podílíte.

*Dokument je volným přepisem projevu z paměti. Na webu soutěže jsou fotografie
z předávání v [galerii][galerie-zlaty-erb].*



[galerie-zlaty-erb]: http://zlatyerb.obce.cz/vismo/galerie2.asp?id_org=200005&id_galerie=1081&p1=54
[vyhlaska]: http://www.zakonyprolidi.cz/cs/2006-442
[zlaty-erb]: http://zlatyerb.obce.cz/vismo/dokumenty2.asp?id_org=200005&id=1265
[amsterdam-data]: http://data.amsterdam.nl/
[praha8]: http://www.praha8.cz/
[dubec]: http://www.praha-dubec.cz/
[london-data]: http://data.london.gov.uk/
[berlin-data]: http://daten.berlin.de/
