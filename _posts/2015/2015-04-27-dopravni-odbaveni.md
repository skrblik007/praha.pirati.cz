---
title:	Praha u dopravního odbavení přestává vynalézat kolo
layout:	post
category:	blog
author:	Mikuláš Ferjenčík
image:	kolo.jpg
tags:	opencard sms-jízdenky 
date:	2015-04-27
---

V prosinci se zastupitelé Pirátů rozhodli zapojit do týmu, který řeší problémy prodeje jízdného v Praze. Dnes byly na tiskové konferenci představena vize dopravního odbavení Prahy v budoucnosti. Jsme spokojeni, Praha se bude v problematice prodeje jízdného řídit principy, které jsme celou dobu prosazovali. Umožní otevřenou soutěž, svobodu volby a využije moderní technologie. 

První kroky, které jsme podnikli, byla stabilizace stávající situace okolo Opencard. Podařilo se nám změnit praxi předchozích rad, které nejprve čerpaly služby (konkrétně licence) nad rámec platných smluv a vzniklé závazky vypořádávaly až zpětně. Praha díky podniknutým krokům nepotřebuje nakupovat další licence na provoz Opencard a nemusí tedy odvádět společnosti E-Money Services, která Opencard provozuje, další peníze. 

Následně jsme provedli rozbor kroků, které podnikly rady ODS, ČSSD a TOP 09 ve snaze požár zvaný Opencard uhasit, abychom se mohli podobným chybám v budoucnu vyhnout. Této analýze se věnuje Jakub Michálek v [samostatném článku](http://praha.pirati.cz/haseni-opencard.html). 

Na dnešní tiskové konferenci potom Ondřej Felix, předseda komise Prahy pro ICT, prezentoval vizi řešení systému dopravního odbavení v Praze do budoucna. Ta je plně v souladu s programem Pirátů a má následující východiska:

1. Databáze uživatelů a informační systém, na který budou všechny distribuční kanály navázané, musí být pod kontrolou Prahy. Nepřichází v úvahu, aby databázi uživatelů kontroloval externí dodavatel, na kterém by město bylo zcela závislé, jako tomu bylo v minulosti. 

2. Svoboda volby způsobu, který cestující použije k dopravnímu odbavení. Vedle sebe budou stát papírové kupony, Opencard v režimu postupného útlumu, sms jízdenky a nové systémy o jejichž provozovateli ještě není rozhodnuto. Nabízejí se bankovní karty, online aplikace, mobilní platby i další řešení. Tyto systémy budou napojené na společnou databázi cestujících pod kontrolou města a navzájem si budou konkurovat. Město tak nebude závislé na jediném dodavateli a nebude nutit své obyvatele používat služby, o které nestojí. 

3. Využití platebních systémů třetích stran. Není jediný důvod, aby Praha financovala vývoj své vlastní elektronické peněženky, nebo aby Praha rozvíjela vlastní bankovní služby. Jako mnohem rozumnější se jeví využít existující platební systémy, které lidé využívají. Hotovost na přepážce. převod z účtu, inkaso, platba mobilem, platba kartou, Paypal... To vše by měl být způsob, jak zaplatit za jízdné. Tento výběr ale rozhodně není konečný a město by mělo průběžně otevírat nové platební kanály. 

Kdo to zaplatí?

Cíl je jasný a to dostat náklady na výběr jízdného pod 3 procenta celkového objemu vybraného jízdného. Jsme přesvědčeni, že pokud část nákladů přeneseme na externí platební systémy, které nemusí subvencovat město, může se to podařit stejně jako se to podařilo v Londýně. Rozvoj nových systémů chceme financovat čistě z úspor na nákladech provozu v současnosti provozovaných služeb. Předražené jsou [platby za sms jízdenky](http://praha.pirati.cz/sms-jizdenky.html) i servisní smlouvy na Opencard. 






