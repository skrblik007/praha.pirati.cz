---
title:	Piráti podali trestní oznámení kvůli penězovodům Radmily Kleslové
layout:	post
category:	blog
author:	Adam Zábranský
image:	kleslova-chobotnice.jpg
tags:	praha-10 kauzy Radmila-Kleslová
date:	2016-02-01
---

Pražský zastupitel za Piráty Adam Zábranský podal [trestní oznámení](https://github.com/pirati-cz/KlubPraha/blob/master/spisy/2016/013-kleslova-to/1-oznameni/main.pdf) na neznámého pachatele kvůli podezření, že některé státní společnosti a příspěvkové organizace platily peníze Radmile Kleslové, aniž by pro ně dělala reálnou činnost. Z veřejně dostupných zdrojů totiž vyplývá, že lobbistka a bývalá starostka Prahy 10 za ANO Kleslová vykonávala najednou pro řadu státních subjektů (např. ČEZ, České dráhy, Správa železniční a dopravní cesty, ČEPRO) činnost  „právní konzultantky“ spočívající ve velmi podobných službách. Minimálně v ČEZu a Českých drahách přitom existují veřejně známé pochybnosti o plnění smluv uvnitř těchto společností a všechny dotázané subjekty před zastupitelem podrobnější informace [utajovaly](https://github.com/pirati-cz/KlubPraha/tree/master/spisy/2016/013-kleslova-to/1-oznameni/prilohy).

Adam Zábranský informace shromáždil z otevřených zdrojů. Z nich vyplývá, že například od SŽDC Kleslová dostávala v roce 2014 po dobu asi půl roku 95 tisíc Kč měsíčně, přitom o její činnosti neexistují žádné doklady. V ČEZu zase dostávala 70 tisíc Kč a po parlamentních volbách, ve kterých uspělo hnutí ANO, dokonce 100 tisíc Kč měsíčně, přičemž o reálném plnění smlouvy má pochybnosti minimálně člen dozorčí rady Lukáš Wagenknecht. ČEPRO ani nechce zveřejnit, kolik od něj Kleslová dostávala. „Pro všechny subjekty přitom Kleslová dělala jakýsi monitoring legislativy. V Českých drahách její původní smlouvu dokonce museli upravit, protože od společnosti začala chtít proplácet faktury za zprávy o činnosti Poslanecké sněmovny, ačkoliv si to nikdo neobjednal. Považuji za zvláštní, že na tuto činnost společnosti nevyužívají vlastní právní oddělení, která by ji určitě zvládly. Policie by dle mého názoru měla prověřit, zda peníze státu na služby od paní Kleslové nebyly využívány nehospodárně,“ shrnuje zastupitel Adam Zábranský. Může se přitom jednat o nehospodárně vynaloženou částku v řádech až milionů korun.

„Chtěl jsem získat o plnění smluv s Radmilou Kleslovou více informací s pomocí zákona o svobodném přístupu k informacím. ČEZ, České dráhy, SŽDC i ČEPRO mi ovšem potřebné informace odmítly z různých důvodů poskytnout. Jejich postup považuji za nelegální a budu se proti němu bránit soudní cestou,“ dodává Adam Zábranský, který už dříve zažaloval několik městských firem kvůli odepření informací.



