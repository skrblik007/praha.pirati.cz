---
title:	Praha tratí stamiliony kvůli neprůhlednému pronajímání kanceláří
layout:	post
category:	blog
author:	Adam Zábranský
image:	cenovyraj.jpg
tags:	majetek kauzy
date:	2015-10-30
---

Médii v pátek prošla zpráva, že podle analýzy Institutu plánování a rozvoje (IPR) Praha tratí stamiliony korun ročně kvůli pronajímání nebytových prostor (kanceláří, skladů, ateliérů, restaurací atd.) pod cenou. Podle analýzy za nevýhodnými nájmy stojí nesystematický přístup, s čímž nelze než souhlasit. Zásadním faktorem je ale i netransparentnost nájemních vztahů, která znemožňuje faktickou kontrolu (ať už vnější či vnitřní).

Piráti se proto rozhodli zveřejnit samotnou analýzu i data, o které se analýza opírá. Můžete se tak podívat, za kolik Praha pronajímá například kanceláře či restaurace ve vaší městské části. Zarážející je, že analýzu IPR zpracoval již před půl rokem a chtěl ji co nejdříve zveřejnit, nicméně bývalý radní pro majetek Michal Hašek (ANO) se se zpracovatel odmítal sejít.

Data zpracoval IPR na základě nepřehledných a často papírových podkladů od Magistrátu. Podle Pirátů je klíčové, aby údaje o nájemních vztazích zveřejňoval odbor majetku Magistrátu (resp. automaticky software, který tento odbor používá) ve formátu otevřených dat v reálném čase. Jedině tak je možné zajistit dostatečnou informovanost a reálnou možnost kontroly nejen ze strany veřejnosti, ale i vedení města či externích auditorů. Když si pirátští zastupitelé vyžádali od ředitele odboru majetku Radka Svobody údaje o nájmech, poskytl jim je až na základě rozhodnutí Ministerstva vnitra a v 50 nepřehledných souborech.

„Zásadní překážkou transparentnosti je i nedostupnost mnoha nájemních smluv v centrálním registru smluv Magistrátu. Naprostá většina smluv k nebytovým prostorám je totiž uzavírána na dobu neurčitou, což je samo o sobě problematické. U starších smluv je pak zveřejňováno jen pár základních údajů o nich, nikoliv už samotné smlouvy,“ dodává zastupitel za Piráty Adam Zábranský, který se hospodaření města s nemovitostmi věnuje.

Piráti se na několik podivných nájmů již ředitele odboru majetku zeptali. Ten jim mimo jiné odpověděl, že nájmy kanceláří v lukrativní lokalitě Trojická (u Palackého náměstí) za cenu 1000 Kč za metr čtvereční za rok je cena v dané lokalitě obvyklá. „Takový závěr je jednak v rozporu se závěry analýzy IPRu, která komerční cenu v této oblasti odhaduje minimálně na třikrát vyšší, jednak ani nesedí v porovnání s ostatními nájmy Magistrátu,“ podivuje se Adam Zábranský.

„Z analýzy jasně vyplývá, že Praha kvůli nevýhodným nájmům přichází o velké peníze. Na druhou stranu chápeme, že některé nízké ceny nájmů mohou být způsobeny faktory, které IPR kvůli neinformovanosti Magistrátem nemá k dispozici. Požadujeme, aby Magistrát přehledně zveřejnil všechny důležité informace o nájmech a následně nechal provést audit, který by ukázal, zda s nemovitostmi hospodaří dobře,“ shrnuje Adam Zábranský.


Odkazy
--------------

- [ČTK: Praha pronajímá většinu nebytových prostor pod cenou](http://www.ceskenoviny.cz/zpravy/praha-pronajima-vetsinu-nebytovych-prostor-pod-cenou/1275496)
- [Analýza efektivity hospodaření s nebytovým majetkem ve vlastnictví hlavního města Prahy](https://github.com/pirati-cz/KlubPraha/raw/master/materialy/najmy/Analyza-hospodareni-nebyty-IPR.pdf)
- [Tabulka s nájmy nebytových prostor aktuální k říjnu 2014](https://github.com/pirati-cz/KlubPraha/raw/master/materialy/najmy/nebyty.ods)
- [Magistrát nesmí tajit nájmy za hubičku, rozhodlo Ministerstvo vnitra](https://praha.pirati.cz/informace-o-najmech.html)
- [Žádost o vysvětlení podivných nájmů](https://github.com/pirati-cz/KlubPraha/raw/master/materialy/najmy/zadost-111-2015.pdf)
- [Vysvětlení podivných nájmů Magistrátem](https://github.com/pirati-cz/KlubPraha/raw/master/materialy/najmy/zadost-111-2015-odpoved.pdf)


