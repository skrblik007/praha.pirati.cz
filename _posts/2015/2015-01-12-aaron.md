---
title:	Výročí smrti Aarona Schwarze
layout:	post
category:	blog
author:	Jan Loužek
image:	aaron.jpg
tags:	akce
date:	2015-01-12
---

Zastupitelský klub Pirátů se rozhodl uspořádat promítání filmu [The Internet's Own Boy: The Story of Aaron Swartz](http://www.csfd.cz/film/361964-the-internet-s-own-boy-the-story-of-aaron-swartz/). Bude tomu tak v podvečerních hodinách dne 12. ledna, kdy si připomínáme jeho druhé výročí smrti. Aaron Swartz byl dne 12. ledna 2013 nalezen ve svém bytě oběšený. 

*Přijdou vám problémy digitálního světa marginální a právo na svobodné šíření informací nedůležité. Zamyslete se znovu. Žijeme ve 21. století. Pro někoho jsou tyto věci tak důležité, že mu stojí za ně položit i život - Ivan Bartoš*

Programátor a aktivista, který zasvětil svůj krátký život tomu, aby zpřístupnil vědění široké veřejnosti, spáchal sebevraždu po dlouhých a vleklých sporech s univerzitou MIT a úložištěm JSTOR. Aaron totiž stáhl přes chráněný počítač z úložiště univerzity zhruba čtyři miliony článků, které zveřejnil. Jak JSTOR, tak i MIT Swartze na základě jeho konání zažalovali. JSTOR po čase žalobu stáhl, MIT na ní však trvalo. Swartzovi hrozil peněžitý test ve výši 1 milionu dolarů a odnětí svobody až do výše 35 let. Situaci se ještě v lednu pokoušel Swartz řešit prostřednictvím mimosoudního vyrovnání, státní žalobce tuto možnost zamítl. Několik dní na to už byl psychický tlak příliš silný.

Aaron Swartz byl editorem Wikipedie; neúspěšně kandidoval do Správní rady nadace Wikimedia Foundation. Vystupoval proti hrozbám cenzury internetu a omezování svobody na celosvětové síti. Byl klíčovou osobou v protestním hnutí proti návrhu SOPA (Stop Online Piracy Act). Rovněž obhajoval licenci Creative Commons. A právě pod stejnou licencí byl uveřejněn dokumentární film The Internet's Own Boy: The Story of Aaron Swartz, jehož tvorba byla financována prostřednictvím dárců na portálu Kickstarter.com. Film, jehož první části mohli diváci spatřit už na první výročí Aaronovy smrti, měl premiéru na festivalu Sundance v lednu 2014; byl rovněž promítán na festivalu Hot Docs Canadian International Documentary Festival v dubnu 2014 a od června téhož roku byl k dispozici ke shlédnutí v amerických kinech.

Dokumentární film bude promítán při druhém výročí Aaronovy smrti v pražském Pirátském centru. Ve stejný večer spolek Open Alt uskuteční podobnou událost, a to v brněnském kině Scala. Jejich promítání bude doprovázet panelová diskuze na témata, spojená s aktivitami Aarona Swartze. V pražském Pirátském centru představí Ondřej Profant svojí přednášku o Aaronovi, která bude hlavně o svobodné kultuře, nespravedlnosti současného světa a jeho odkazu. 



