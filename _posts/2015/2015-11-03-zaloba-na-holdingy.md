---
title:	Piráti žalují městské firmy, které jim nechtějí poskytovat informace
layout:	post
category:	blog
author:	Adam Zábranský
image:	holding.jpg
tags:	informace
date:	2015-11-03
---

Zastupitel za Piráty Adam Zábranský dnes zažaloval tři obchodní společnosti ovládané hl. m. Prahou. Ty totiž v rozporu s judikaturou prohlašují, že nejsou povinným subjektem dle zákona o svobodném přístupu k informacím a informace na základě žádostí tak neposkytují. Jedná se o všechny tři pražské holdingy: Pražská energetika Holding, a.s. a Pražská teplárenská Holding, a.s., ve kterých má Praha 51% účast, a Pražská plynárenská Holding, a.s., kterou město vlastní dokonce ze 100 %. Piráti po nich chtěli poskytnout informace o odměnách členů statutárních orgánů (dozorčích rad a představenstev) ve všech firmách v holdingu. V dozorčích radách a představenstvech firem s majetkovou účastí města totiž často sedí politici a dle Pirátů by veřejnost měla vědět, kolik za to berou.

Odměny členů statutárních orgánů se skládají ze dvou složek: pravidelných měsíčních odměn (většinou v řádu jednotek až několika desítek tisíc korun) a jednou ročně udělovaných tantiém neboli podílů na zisku (u některých obchodních společností v řádu několika milionů korun na osobu). Piráti vycházejí z toho, že údaje o těchto odměnách by u městem ovládaných společností měly být veřejné. V současnosti tomu ale tak v mnohých případech není. Jen málo společností je dává na web a z údajů v obchodním rejstříku například nelze zjistit, jaké odměny dostávají jednotliví členové dozorčí rady a představenstva Pražské plynárenské (dceřinná společnost Pražské plynárenské Holding). Víme pouze to, že celkově si za rok 2014 rozdělili 13,9 milionů Kč v měsíčních odměnách a 28 milionů na tantiémách.

Problém ale samozřejmě nejsou jen odměny. „Ve firmách s majetkovou účastí Prahy se točí desítky miliard korun ročně. Transparence Magistrátu zdaleka nestačí, dokud městské firmy ani nebudou poskytovat informace v souladu se zákonem, všechno to ohánění otevřeností je pouhý výsměch,“ upozorňuje Adam Zábranský, který se o městské firmy zajímá. „Dokud s tím koalice není ochotna nic udělat, nezbývá nám než se o informace soudit. Již před dvěma měsíci jsem zažaloval společnost Pražská plynárenská Servis distribuce z plynárenského holdingu, dnes se přidávají tři další.“

Piráti už dříve odhalili, že Radmila Kleslová bere z funkcí v městských firmách zhruba 360 000 Kč měsíčně. Veřejnost má právo vědět, jestli má nějaké následovníky.

Odkazy
-------------
- [Žádost o informace na plynárenský holding](https://github.com/pirati-cz/KlubPraha/blob/master/spisy/2015/123-odmeny-v-plynarenskem-holdingu/1-zadost/main.pdf)
- [odpověď plynárenského holdingu](https://github.com/pirati-cz/KlubPraha/blob/master/spisy/2015/123-odmeny-v-plynarenskem-holdingu/3-odpoved/odpoved.pdf)
- [žaloba na plynárenský holding](https://github.com/pirati-cz/KlubPraha/raw/master/spisy/2015/123-odmeny-v-plynarenskem-holdingu/4-zaloba/zaloba%20PPH.odt)
- [Spis s energetickým holdingem](https://github.com/pirati-cz/KlubPraha/tree/master/spisy/2015/122-odmeny-v-energetickem-holdingu)
- [Spis s teplárenským holdingem](https://github.com/pirati-cz/KlubPraha/tree/master/spisy/2015/124-odmeny-v-teplarenskem-holdingu)
- [Kleslová bere v pražských firmách 360 000 Kč měsíčně, musí odejít](https://praha.pirati.cz/kleslova-musi-pryc.html)
- [Trafiky ve firmách potopily Kleslovou. Ale zdaleka v tom není sama](http://neovlivni.cz/trafiky-ve-firmach-potopily-kleslovou-ale-zdaleka-v-tom-neni-sama/)
- [Piráti doporučují otevřít pražské firmy lepší kontrole](https://praha.pirati.cz/podnety-k-otevreni-firem.html)

