---
title:	Praha by měla umožnit občanům, aby zlodějiny žalovali sami
layout:	post
category:	blog
author:	Mikuláš Ferjenčík
image:	soud.jpg
tags:	korupce
date:	2015-07-20
---

Zítra proběhne schůzka pracovní skupiny k protikorupční strategii Prahy. Zastupitelský klub Pirátů navrhl celou řadu opatření, která by měla Praha realizovat, aby boj proti korupci nezůstal jen na papíře, a navrhuje jejich zařazení do protikorupční strategie. Prosazujeme především širší zveřejňování informací, důslednější kontrolu městem ovládaných společností a chceme umožnit občanům, aby podezřelé kauzy žalovali sami jménem Prahy.

„Praha by měla vyzvat občany k tomu, aby bránili zájmy města proti korupci a zajistili důkazy prokazující korupci a nárok města na náhradu škody. Rada by měla nabídnout zmocnění každému občanu hl. m. Prahy, občanské iniciativě nebo protikorupční organizaci, aby jménem Prahy přihlásili nárok města do trestního řízení anebo podali žalobu k občanskoprávnímu soudu, neučiní­-li tak Rada sama. Tímto způsobem by důkazy v kauzách Opencard, Škodova paláce, pronájmu pražských vodovodů, nebo třeba Tunelu Blanka nesháněli jen politici a úředníci, kteří jsou často za kauzy odpovědní, ale i občané zvenčí, kteří chtějí městu pomoci. Praha by se měla inspirovat městy jako je New York nebo Chicago, kde jsou žalobci z řad občanů motivováni k boji proti korupci tím, že jim město vyplatí 10 až 30% podíl na vymožené škodě,“ navrhuje Jakub Michálek, předseda zastupitelského klubu Pirátů.

Pražané by tak mohli napadnout platnost zvlášť nevýhodné smlouvy anebo vymáhat škodu způsobenou korupčním jednáním i v případech, kdy by do toho zástupci města sami nešli. Ustanovení o této veřejné žalobě bylo v Anglii zavedeno již v roce 1318, za amerického prezidenta Abrhama Lincolna bylo převzato do zákona proti rozkrádání v armádních zakázkách. Od roku 1986 díky němu tamější vláda vymohla více než 27 miliard dolarů z peněz daňových poplatníků.

„Toto ustanovení se má týkat velkých kauz, kde škoda způsobená městu přesahuje milion korun. Boj proti korupci se musí soustředit na velké ryby,“ uzavírá Michálek.

[Kompletení návrh základních tezí protikorupční strategie od Pirátů](https://github.com/pirati-cz/KlubPraha/blob/master/materialy/protikorupcni-strategie/1-navrh-zakladnich-tezi/Protikorupcni_teze_Piratu.pdf)

