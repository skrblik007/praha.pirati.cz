---
date:         2016-11-22
category:     blog
tags:         Praha
layout:       post
title:        "Piráti: Praha rezignovala na boj se závislostí na dodavateli účetnictví" 
image:        gordic.jpg
author:       Mikuláš Ferjenčík
---

Z dokumentu vypracovaného pro Radu hl. m. Prahy vyplývá, že magistrát chce definitivně zakonzervovat nadstandardní vztahy se společností Gordic. Tato společnost dodává pražskému magistrátu účetní systém Ginis.

Ginis se na magistrát dostal v roce 1993 a od té doby nebyl řádně soutěžen. Zato se rozrůstal a dostal se i na všechny městské části a do příspěvkových organizací. Celkově je v rámci Prahy nasazen na cca 900 institucích. Praha ani není schopná popsat své reálné potřeby, úřad vždy jen řekne, že „chce Ginis“. Praha v minulosti již dostala pokutu 5 000 000 Kč za opakovaná jednací řízení bez uvěřejnění (obcházení zákona o veřejných zakázkách).

"Namísto věcného řešení závislosti na dodavateli Praha přichází s postupem, jak z Kocourkova. Gordic si údajně zřídí partnerskou síť (Gordic Partner Program), což znamená, že Gordic několika vybraným firmám povolí, aby soutěžili o zakázky týkající se jeho software. V praxi se tak vůbec nic nezmění - Praha bude mít stále monopolního dodavatele software, který si bude diktovat přemrštěné ceny. Rozdíl je jen v tom, že své služby rozdělí do více společností, obdobně jako to udělala společnost Marbes, které praze dodává agendový systém Proxio," říká zastupitel za Piráty Ondřej Profant, člen komise Rady pro ICT. 

„Problém je v tom, že Gordic si sám stanoví podmínky pro to, kdo může být jeho partnerskou firmou, těm potom navíc může určovat libovolné licenční poplatky, z našeho pohledu se jedná o obcházení smyslu zákona o veřejných zakázkách“, uzavírá Profant. 

Tento přístup Prahu stojí nemalé peníze a není ani v souladu s „Tezemi digitální strategie“, které Rada Prahy schválila. Piráti navrhují, aby Praha naopak jednala v souladu s těmito tezemi a spolupodílela se na vytvoření otevřené alternativy účetního systému v rámci spolku obcí Otevřená města, případně any na účetní systém vypsala otevřenou soutěž.

### Odkazy: 

* [Kauza Marbes](http://www.piratskelisty.cz/clanek-318-pribeh-vzniku-korupcnich-vazeb-proxio-na-magistratu)
* [Otevřená města](http://www.otevrenamesta.cz/)
* [Teze digitální strategie](http://www.praha.eu/public/b/d3/91/2181325_660648_Teze_digitalni_strategie.pdf)
* [Tisk k informaci pro Radu hlavního města Prahy](https://github.com/pirati-cz/KlubPraha/blob/master/materialy/ginis/tisk-23892.pdf)

