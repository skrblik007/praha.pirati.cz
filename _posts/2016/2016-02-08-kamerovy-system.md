---
title:	Nechceme Velkého bratra v Praze
layout:	post
category:	blog
author:	Ondřej Profant, Adam Zábranský
image:	kamery.jpg
tags:	Praha
date:	2016-02-08
---

Rada hlavního města bude zítra hlasovat o nové koncepci mětstského kamerového systému na následujících deset let. Předložený návrh přináší zavedení kamer ve vysokém rozlišení, které budou sledovat občany na ulicích a vyhodnocovat jejich činnost podle předem naprogramovaných vzorců. Piráti snahy o zásahy do soukromí obyvatel Prahy a monitorování lidí na ulicích odmítají. Namísto toho chceme častější přítomnost strážníků v ulicích.

„Znepokojuje nás vychvalování orwellovského kamerového systému v Londýně, kde je kamera doslova na každém rohu. Neexistují pořádné důkazy o tom, že kamerové systémy jsou dlouhodobě efektivním řešením prevence a odhalování kriminality. Když si na ně zločinci zvyknou, kriminalita se pouze přesune jinam. Naopak ve spojení se sledováním osob či dokonce jakýchsi inteligentních systémů odhalování podezřelého chování, o kterých se hovoří, se jedná o snadno zneužitelný (jak už se v minulosti několikrát ukázalo) obrovský zásah do soukromí občanů. Kamery na některých místech mají smysl, ale rozhodně nechceme žít v policejním státě, kde občané budou preventivně monitorováni, protože by někdy mohli něco spáchat,“ shrnuje zastupitel hl. m. Prahy za Piráty Ondřej Profant.

Piráti mají výhrady i ke schválení centralizovaného zadávání na produkty Oracle, které jsou také na programu zítřejšího jednání Rady. Oracle je velmi drahá, konzervativní a proprietární databáze, která je ve veřejné správě hojně využívána. Obměnu nikdo neudělal pouze proto, že databázi používají informační systémy na Magistrátu. Tím pádem vzniká cyklus, který opět smlouvy váže k jednomu dodavateli jednoho konkrétního řešení. Přitom existují velmi kvalitní svobodné alternativy, které jsou zdarma. 

„Samozřejmě si uvědomujeme, že obměna takto důležité komponenty se neodehraje ihned. Ale právě proto je potřeba intenzivně pracovat na přípravě koncepce v souladu s Tezemi digitální strategie. Text tohoto návrhu stále není ani odpoledne před zítřejším dopoledním zasedáním k dispozici, což spíše ukazuje, že úřad i Rada berou celou věc jako "provozní" a tedy jí "odmávají" bez hlubšího zkoumání a tím dále budou posilovat vendor lock-in. Nerozumím tomu, proč veřejné instituce tak lpí na produktech Oracle, které nepotřebují. V případě DB by bylo mnohem výhodnější používat např. PostgreSQL, která má veškeré potřebné funkcionality, je velmi kvalitní a nejsou zde žádné omezující a drahé  licence,“ říká Ondřej Profant.




