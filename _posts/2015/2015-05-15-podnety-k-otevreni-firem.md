---
title:	Piráti doporučují otevřít pražské firmy lepší kontrole
layout:	post
category:	blog
author:	Adam Zábranský
image:	prazskefirmy.png
tags:	městské-firmy transparence
date:	2015-05-15
---

Piráti odeslali 14. května Radě hl. m. Prahy podněty ke zlepšení správy a zvýšení otevřenosti městských obchodních společností. Doporučují mimo jiné požadavky na odbornost členů dozorčích rad a představenstev, rozsáhlé zveřejňování informací o problematických oblastech (zejména veřejné zakázky, smlouvy, odměny členů dozorčích rad a představenstev, výdaje na sponzoring a inzerci), zvýšení pravomocí a odpovědnosti dozorčích rad a zavedení povinnosti představenstev pravidelně informovat zastupitelstvo o dění ve firmě. 

*„Přicházíme s konstruktivními návrhy, které by mohly alespoň částečně vyřešit známé neduhy městských firem, jako jsou politické trafiky v dozorčích radách, nevýhodné smlouvy a obecně malá informovanost zastupitelů a veřejnosti o dění v nich,“* shrnuje zastupitel za Piráty Adam Zábranský, který návrhy zpracoval.

Ústředním bodem doporučení Pirátů je definování vlastnické politiky, neboli obecných cílů účasti města v obchodních společnostech a konkrétních, měřitelných cílů pro jednotlivé firmy, jejichž plnění by následně mělo být pravidelně vyhodnocováno. 

*„Vlastnická politika by měla mít jednak informativní funkci, aby bylo jasné, proč vlastně Praha vlastní akcie jednotlivých firem. Zároveň by ale sloužila k tomu, aby Rada mohla zodpovědně hodnotit výkon vedení společností a jejich kontrolních orgánů,"* doplňuje Zábranský. 

Doporučení Pirátů jsou adresována hlavně radnímu pro majetek Michalu Haškovi, který má na starosti i akciové portfolio hl. m. Prahy. Rada má nyní dle zákona 30 dní na odpověď. Praha je většinovým akcionářem 14 akciových společností (9 z nich vlastní ze 100 %) a u 3 společností je akcionářem menšinovým. Tyto firmy pak často mají několik dceřiných, popř. i vnukovských společností. Fungují velmi netransparentním způsobem, přitom hospodaří s majetkem v hodnotě několika set miliard korun.

[Podnět pirátských zastupitelů pro Radu hl. m. Prahy ve věci vlastnické politiky městských společností](https://github.com/pirati-cz/KlubPraha/blob/420449fb00e9a50be1dbfeb625c2fbc471f4e4d3/spisy/2015/52-doporuceni-k-mestskym-firmam/1-doporuceni/main.pdf)

[Přehled akciového portfolia hl. m. Prahy](/assets/img/prazskefirmy-prehled.png)



