---
title:	Kvůli utajování technických norem je stát v exekuci a zaplatí pokutu 100 000 Kč
category:	blog
date:	2016-03-11
tags:	informace technické-normy
image:	obvodnisoud.jpg
layout:	post
author:	Jakub Michálek
---

Česká pirátská strana dnes na svých internetových stránkách zveřejnila [rozhodnutí](https://github.com/pirati-cz/KlubPraha/blob/master/spisy/2015/68-technicke-normy/12-usneseni-soudu/usneseni-prvni-cast.PDF), kterým Obvodní soud pro Prahu 1 nařídil soudní exekuci proti České republice – Úřadu pro technickou normalizaci. Kvůli neoprávněnému zpoplatnění technických norem ve stavebnictví dostal úřad pokutu 100 000 Kč. Pokuta se může opakovat, dokud úřad technické normy zdarma neposkytne.

„Česká republika porušuje zásady právního státu, když odmítá respektovat pravomocné rozhodnutí soudu. Je absurdní, že soud musí nutit úřad, aby dodržoval pravomocný rozsudek, a ukládat mu za to pokutu. Díky včerejšímu usnesení jsme o krok blíž, aby technické normy týkající se stavebnictví byly zdarma poskytovány občanům,“ říká Jakub Michálek, předseda Pirátů v pražském zastupitelstvu.

Právník zabývající se svobodným šířením informací Jakub Michálek požádal v roce 2013 normalizační úřad o poskytnutí kopie technických norem ve stavebnictví, na které má podle zákona zdarma nárok každý občan. I když Městský soud v Praze rozhodl, že mu je má Úřad pro technickou normalizaci poskytnout, nestalo se tak. Proto podal Michálek návrh na soudní exekuci rozsudku, kterému soud nyní vyhověl.

„Prosazujeme přístup k informacím a lepší podnikatelské prostředí, i když zatím nejsme ve sněmovně. Budeme také důsledně požadovat osobní zodpovědnost politiků, aby pokutu uhradil ten, kdo porušování rozsudku nařídil, i kdyby to byl sám ministr Mládek. Na rozdíl od pana Mládka nepovažujeme živnostníky za parazity a víme, že veřejnou dostupnost technických norem by všichni stavaři uvítali,“ říká Jakub Michálek a upozorňuje, že bezplatnou dostupnost dlouhodobě podporuje také Komora autorizovaných inženýrů a techniků činných ve výstavbě.

## Odkazy 

* [první část usnesení](https://github.com/pirati-cz/KlubPraha/blob/master/spisy/2015/68-technicke-normy/12-usneseni-soudu/usneseni-prvni-cast.PDF)
* [druhá část usnesení](https://github.com/pirati-cz/KlubPraha/blob/master/spisy/2015/68-technicke-normy/12-usneseni-soudu/usneseni-druha-cast.PDF)


