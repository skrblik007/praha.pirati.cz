---
date:        2016-10-10
category:        blog
tags:        Praha
layout:        post
title:        "Transparence podle Krnáčové: zakázky nebudou schvalovat politici, ale úředníci" 
image:        urednik.jpg
author:       Adam Zábranský
---

Zakázky s hodnotnou nižší než 20 milionů Kč budou zadávat úředníci bez odpovědnosti politiků a kontroly veřejnosti. I to stojí v nových pravidlech pro zadávání veřejných zakázek v Praze, které vypracovala ředitelka Magistrátu a které budou na svém úterním jednání schvalovat pražští radní.

V současnosti schvaluje Rada všechny zakázky nad 500 000 Kč. Nově ale mají být zakázky s hodnotnou pod 20 milionů Kč v gesci jednotlivých odborů Magistrátu s tím, že zakázky nad 2 miliony musejí být projednány s ředitelkou Magistrátu a s příslušným radním. „Rada tak jde z extrému do extrému. Dosavadní limit byl i dle našeho názoru nízký a radní tak byli zahlcováni velkým počtem malých zakázek. Nyní by ale měli ztratit jak politickou, tak i trestní odpovědnost za podstatnou část veřejných zakázek soutěžených městem. Nemluvě o tom, že o těchto zakázkách nebudou ani politici, ani veřejnost vědět dopředu a přestane tak existovat možnost problematické soutěže zastavit před jejich vypsáním,“ shrnuje kritiku Pirátů zastupitel Adam Zábranský.

„Podle nás by bylo nejlepší zvýšit limity pro zadávání zakázek úředníky podle hranic pro zakázku malého rozsahu - tedy do 2 milionů Kč u dodávek a služeb a 6 milionů Kč u stavebních zakázek,“ dodává předseda zastupitelského klubu Pirátů Jakub Michálek. Ten se s tímto návrhem již v květnu 2016 obrátil na primátorku Adrianu Krnáčovou. „Aktuálně navržená pravidla pro veřejné zakázky jsou méně transparentní než za éry Pavla Béma,“ uzavírá.

