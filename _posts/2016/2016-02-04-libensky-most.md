---
title: "Piráti nesouhlasí s demolicí Libeňského mostu"
layout:	post
category:	blog
author:	Ondřej Profant, Jan Loužek
image:	most-breci.jpg
tags:	praha-7 praha-8 majetek doprava
date:	2016-02-04
---

Návrh, který podporují ČSSD a TOP 09, počítá se stržením mostu z 20. let a jeho nahrazením novou stavbou. Obyvatelé Libně i Holešovic by se tak museli připravit na podstatná dopravní omezení. Namísto původního pak navrhují betonový megamost s navazujícím tunelem pod Libní.

Libeňský most souží Pražanům již téměř devadesát let. Za tu dobu neprošel žádnou významnější rekonstrukcí, a proto chátrá. Jeho technickému stavu nepomohly jak sovětské tanky v roce 1968, tak ani povodně v roce 2002. Viditelně nebyly prováděny ani základní údržbové práce, jako například výměny izolací. Necitlivý přístup k historické hodnotě stavby dokládá například i instalace moderních lamp veřejného osvětlení přímo na ty původní. Stav mostu je dlouhodobě neudržitelný; Praha proto řeší co s tím. Betonářská lobby si mezitím brousí zuby na novou, šťavnatou zakázku 27 m širokého mostu. K ní by snad mohl přibýt ještě tunel pod Palmovkou, který tak trochu připomíná velkolepé plány pražského "vizionáře" Pavla Béma.

![Vizualizace nového mostu](/assets/img/posts/lm4.jpg "Takto by měl nový most vypadat")

Neexistuje důvod pro rozšiřování mostu. Dopravní zatížení je poměrně nízké; na mostě se kolony tvoří jen zřídka a jeho význam je především pro obyvatele Holešovic a Libně. Ani Praha 7, ani Praha 8 nechtějí dálnici nebo tunel pod Palmovkou. Žádná z dopravních koncepcí Prahy navíc nepočítá s tím, že by po Libeňském mostě byla vedena některá z radiál, tangent, nebo jiných páteřních komunikací. Most se navíc nachází uvnitř budovaného Městského okruhu (který by měl vést Povltavskou ulicí), a rozšíření mostu by tak akorát vedlo k zvýšení individuální automobilové dopravy v centru města.

Stavba nového mostu neproběhne rozhodně přes noc. Nejprve bude nezbytné odstranit most starý, a poté jej nahradit novou stavbou. To znamená přerušení dopravy mezi Holešovicemi a Libní. Pro řadu Pražanů by se tak cesta do školy, do zaměstnání, za kulturou či rekreací podstatně prodloužila. S rekonstrukcí Libeňského mostu lze přitom začít hned; nejprve může být zahájena havarijní oprava stavby, a poté by probíhala celková rekonstrukce. To vše za provozu. "Jednoznačně podporujeme citlivou opravu mostu, která zachová jeho unikátní charakter a neomezí dopravu. Navíc mám obavy, že nová stavba by generovala další investice jak jsme toho byli svědky u dalších pražských megalomanských staveb." říká zastupitel za Piráty Ondřej Profant. Myšlenka zbourání mostu se nelíbí ani Národnímu památkovému ústavu, jak [uvedla pro iDNES][iDNES] mluvčí památkářů Jana Tichá: „Současné návrhy na úpravy mostu, které vyžadují velice razantní zásahy do jeho konstrukce i vzhledu, považuje NPÚ za nepřijatelné.

![Přerušení dopravy](/assets/img/posts/lm6.png "Obyvatelům Holešovic a Libně by se značně zkomplikovalo cestování v případě, že by byl most uzavřen.")

Dne 19. ledna 2016 zažádal Klub pro starou Prahu zapsání stavby na seznam kulturních památek. Jen o několik dní později, 26. ledna, se uskutečnila veřejná debata na téma budoucnosti mostu. Té se účastnila také primátorka Adriana Krnáčová, která se na místě vyslovila pro jeho opravu do původní podoby. Na lednové zasedání pražského zastupitelstva byl proto předložen návrh, který by schválil rekonstrukci. Nicméně, koaliční partner primátorky Krnáčové Petr Dolínek z ČSSD tento návrh stáhl jen několik dní před zasedáním, neboť nechtěl, aby byla tato záležitost na pražském zastupitelstvu vůbec diskutována. Proto zastupitelé Trojkoalice a Pirátů navrhli zařadit na pořad zastupitelstva tisk, který by nařídil rekonstrukci mostu. Pro nicméně hlasovalo jen 25 zastupitelů, což byla menšina. Pro byla celá Trojkoalice, všichni Piráti, 7 zastupitelů ODS, 4 komunisté a 2 nezávislí. Zastupitel za Piráty Ondřej Profant [interpeloval][interpelace] radního Dolínka v otázce technického stavu a údržby mostu, který zanedbala Technická správa komunikací.

![Zanedbaný stav mostu](/assets/img/posts/lm3.jpg "Současný technický stav mostu je neudržitelný. Uvolňují se z něj kusy betonu a schodiště pro pěší jsou uzavřená, neboť hrozí jejich propadnutí.")

Opravu mostu nepodpořil klub TOP 09, neboť jeden z kandidátů na nového pražského primátora za tuto stranu, Jiří Nouza, byl radním pro dopravu v době, kdy byl plán výstavby nového mostu [zpracováván][lidovky]. Sociální demokraté, kteří mají s developery [velmi dobré vztahy][cssd], TOP 09 sekundují. Jestli ale nakonec dojde k stržení mostu a jeho náhradě "betonovým monstrem", je zatím ve hvězdách.



[interpelace]: https://github.com/pirati-cz/KlubPraha/tree/master/spisy/2016/024-interpelace-zhmp-28-1
[idnes]: http://praha.idnes.cz/rekonstrukce-libenskeho-mostu-se-nelibi-mestske-casti-a-pamatkarum-1px-/praha-zpravy.aspx?c=A150716_160305_praha-zpravy_nub
[cssd]: https://praha.pirati.cz/smlouva-s-developerem-cssd.htm
[lidovky]: http://www.lidovky.cz/rekonstrukce-mostu-v-libni-spise-radikalni-premena-bouri-se-odpurci-1gx-/zpravy-domov.aspx?c=A140916_172935_ln_domov_ml
