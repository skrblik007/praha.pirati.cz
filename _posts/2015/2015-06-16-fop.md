---
title:	Europoslanci zabíjí fotografování
layout:	post
category:	blog
author:	Jan Loužek
image:	europarl.jpg
tags:	EU
date:	2015-06-16
---

Europarlament se chystá zakázat svobodné fotografování na ulici všech evropských měst. Na zasedání legislativního výboru Evropského parlamentu dne 16. 6. 2015 byl přijat upravený návrh směrnice k autorskému právu, který na celoevropské úrovni likviduje svobodu panoramatu. Hrozí tak, že turisté, amatérští fotografové, nebo i běžní kolemjdoucí, kteří si vyfotí sochu nebo budovu, mohout být žalováni. 

**Svoboda panoramatu** znamená, že vše, co je permanentně vystaveno ve veřejném prostředí, lze vyfotografovat a volně zveřejnit. Na základě tohoto principu, který je garantován v právním řádu České republiky a dalších zemí, funguje celá řada on-line projektů: různá fotoalba, fotobanky, ale třeba i také největší on-line encyklopedie Wikipedie. Možnost fotografovat pouze pro nekomerční účely, však fotografování a sdílení fotek prakticky zabíjí. A s ní i Wikipedii. A nejen tu.

Jak je to možné? S fotomobily, tablety a dalšími zařízeními se již nacházíme na té technické úrovni, že rozdíl mezi vyfotografováním a zveřejněním se v podstatě stírá. Zmáčknete spoušť a hned sdílíte - na sociální sítě, weby, úložiště, kamokoliv. Jako autor fotografie své dílo můžete šířit - a klidně na něm i vydělávat anebo ho dát veřejně na facebook nebo do encyklopedie jako je Wikipedie. To vše je součástí svobody, která zahrnuje i komerční šíření.

O svobodu panoramatu se však rozhodli někteří europoslanci pod vlivem mocné lobby fotografy připravit. Drakonické opatření navrhl francouzský europoslanec Jean-Marie Cavada z frakce ALDE (ve které je i hnutí ANO) a podpořil jej europoslanec Pavel Svoboda z KDU-ČSL (frakce Evropské lidové strany). Zasazují se tímto o zájmy velkých asociací fotografů, zejména z Francie. Omezují tím naopak normální fotografy, kteří by rádi užívali svoje fotky způsobem, který uznají za vhodný (včetně např. umístění do celosvětové encyklopedie Wikipedie).

Závěr legislativního výboru je konečný. O finální podobě návrhu bude ještě hlasovat plenární zasedání Evropského parlamentu v červenci tohoto roku. Panuje však značná obava, že většina ze sedmi set europoslanců nakonec podpoří tento paskvil, který bude mít nedozírné důsledky pro současné prostředí on-line komunit a který způsobí mnohem více škody než užitku.








