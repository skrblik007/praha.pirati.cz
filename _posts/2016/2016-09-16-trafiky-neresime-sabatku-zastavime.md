---
date:	2016-09-16
category:	blog
tags:	Praha
layout:	post
title:	"Koalice: Trafiky neřešíme, Béma nežalujeme, peníze neinvestujeme." 
image:	komorany-mikulas.jpg
author:	Jan Loužek, Mikuláš Ferjenčík
---

**O trafikách nejednat.** Přestože Jakub Michálek připravil spolu s opozičními stranami návrh usnesení proti tzv. politickým trafikám, tedy aby politici městské firmy přímo neřídili a aby bylo jasné, kdo navrhl a dosadil lidi do dozorčích rad městských firem a jaká je jejich kvalifikace, koalice návrh ani nezařadila na program. Přitom pražské zastupitelstvo již v listopadu 2015 uložilo Radě hlavního města Prahy vypracovat pravidla pro transparentní obsazování dozorčích rad. Hotova měla být do konce ledna 2016, ale půlrok je pryč a návrh pravidel nikde. Piráti již přitom během předchozích zasedání uskutečnili nespočet interpelací Rady s otázkou, kde vlastně došlo ke zdržení, a proč nebylo možné dodržet lednový termín. Jakub Michálek se rozhodl, že bude návrh pravidel předkládat na každém zasedání zastupitelstva do doby, než Rada příjde s použitelným návrhem transparentního obsazování funkcí v městských firmách.

**Praha může vymáhat škodu po Pavlu Bémovi. Čas se ale krátí.** Návrh Pirátů s názvem "k primární zodpovědnosti za vznik kauzy Opencard a otázce uplatnění možného nároku na náhradu škody vůči Pavlu Bémovi" byl rovněž koalicí zamítnut. Prý proto, že nebyl předložen výboru pro legislativu a dostatečně předjednán. Řada pirátských návrhů, která se na daném výboru objevila, však byla buď smetena ze stolu, zcela vykuchána, nebo zcela efektivně zastavena byrokratickými kličkami. Pokud Praha neuplatní nárok na náhradu škody do konce roku 2016 tak hrozí, že dojde k promlčení případu. Hlavní město tak může přijít o nemalé peníze.

**Radiový systém je nezašifrovaný** Ondřej Profant informoval zastupitelstvo o tom, že radiový systém TETRA, který používá Městská policie Praha, Technická správa komunikací a Dopravní podnik hl. m. Prahy, [lze velmi snadno odposlouchávat](https://praha.pirati.cz/odposlouchavani.html). Přes radiové vlny jsou přitom přenášeny často osobní údaje nebo služební hlášení. Z bezpečnostního hlediska se jedná o díru, kterou musí vedení Prahy urychleně řešit. Pan radní Hadrava, který je odpovědný za bezpečnost, sice chybu uznal, nápravu ale očekává v řádu měsíců až let. Pirátský zastupitel na problém upozornil veřejně proto, že dřívější apely na pražské úředníky vyzněly naprázdno. Pokud o problému nikdo neví, tak přeci neexistuje – takový je přístup pražské koalice, v praxi to ale nefunguje.

**Louku v Komořanech zastavíme**. Vládnoucí koalice ANO, ČSSD a Trojkoalice spolu s ODS a částí TOP 09 schválila změnu územního plánu, která umožňuje developerské společnosti Central Group výstavbu 12 bytových domů [na louce Na Šabatce](http://www.piratskelisty.cz/clanek-1441-louka-za-150-milionu) v pražských Komořanech. Místní tak příjdou o hojně užívanou rekreační louku. Pozemek, který byl v roce 2000 oceněn hodnotou 109 989 Kč, byl nakonec změněn na stavební parcelu v hodnotě přes sto čtyřicet milionů korun. Lze očekávat další zátež na dnes již nedostatečnou dopravní infrastrukturu v oblasti.

Zajímavostí zůstává, že proti změně hlasovali pouze Piráti a KSČM. Matěj Stropnický ze Strany zelených sice na zasedání prohlásil, že platí princip, že "louka musí zůstat loukou", pro změnu územního plánu ve prospěch stavební parcely nakonec ale hlasoval v zájmu koaličního míru a na podporu spřízněné starostky Prahy 12 Daniely Rázkové (KDU-ČSL) také. 

Ke cti zeleným slouží, že v řadě dalších problematických změn územního plánu se svým koaličním partnerům (ČSSD a ANO 2011) postavili, v tu chvíli ovšem přispěchala TOP 09 a ODS a pomohli navyšování zástavby protlačit, přestože o sobě rádi říkají, že jsou tvrdá opozice. 

**Dvojí dotace v Dubči**. Díky pozornosti zastupitele Mikuláše Ferjenčíka byl stažen tisk č. 4577 o návrhu dotace městské části Praha-Dubeč. Tato městská část požádala o dotaci na opravu podemletých břehů pražský magistrát. Podala jednu žádost, Magistrát ji však Vyřizoval na dvou odborech. Ty tak vytvořily z jedné žádosti dva tisky pro zastupitelstvo a Dubeč by tak dostala peníze dvakrát. Paradoxní je, že nikdo o duplikaci původní žádosti nevěděl, dokud si jí Mikuláš nevšiml. 

**Praha bude mít přebytek. Neinvestuje** Nestaví se žádná velká dopravní stavba. Praha nebuduje ani okruh, ani metro. A výsledek? Hlavní město vyčerpalo za první půlrok jen 17 % kapitálových výdajů, které plánovalo v rozpočtu; 83 % navrhovaných výdajů ještě nebylo vyčerpáno.. Je tedy jasné, že do konce roku Praha nevyčerpá všechny rozpočtované prostředky na investice a bude tedy opět mít rekordní přebytek v řádech miliard korun. To vyplynulo ze zprávy o půlročním hospodaření hlavního města, kterou přednesla náměstkyně primátorky Eva Kislingerová. 
