---
title:	Staňte se ředitelem informatiky pražského Magistrátu.
layout:	post
category:	blog
author:	Jan Loužek
image:	reditel.jpg
tags:	magistrát
date:	2016-01-26
---

Již dlouhou dobu nedokáže Magistrát hlavního města Prahy najít ředitele pro svůj odbor informatiky. Rozhodli jsme se proto pomoci hlavnímu městu Praze a informovat o probíhajícím výběrovém řízení na pozici hlavního informatika metropole. A co se vlastně od takového ředitele očekává? Řídit tým o velikosti cca 50 lidí, dohlížet na desítky dodavatelů, připravit koncepci pražské informatiky, aktualizovat informační strategii hlavního města Prahy a koordinovat rozvoj pražské informatiky s regionálními i mezinárodními organizacemi.

Pražská informatika je na tom dlouhodobě špatně; chybí jí schopné vedení, koncepce a vize. Na tento problém jako Piráti neustále [upozorňujeme](https://praha.pirati.cz/microsoft-na-magosi.html) a snažíme se dávat [doporučení](https://praha.pirati.cz/otevreny-dopis-rade-it.html) představitelům hlavního města. Tyto rady čas od času padají na úrodnou půdu (například Praha schválila v minulosti vynikající [teze digitální strategie](https://praha.pirati.cz/rada-digitalni-strategie.html), čas od času jsou ignorovány. V úřadu nicméně hrozí, že dobré návrhy zůstanou pouze na papíře. **Uvést v život je dokáže jen schopný člověk.**

Řídit informatiku hlavního města Prahy, která je dlouhodobě propírána jako problematická oblast, je nepochybně velká výzva. Ale také ohromná šance. Nový ředitel **odboru informatiky** (jak se zde říká úseku, který se zabývá fungováním IT říká), bude mít možnost dát do pořádku vše to, co je rozbité. Může bojovat proti vendor lock-inu a nevýhodným smlouvám s predátorskými dodavateli, kteří se drží na pražském magistrátu již desetiletí. Může prosazovat otevřený software tak, jak si to žádá [programové prohlášení](http://www.praha.eu/public/9f/ba/8e/2011700_570389_Programove_prohlaseni__RADA.pdf) poslední Rady hlavního města. Může rozvíjet otevřená data; prosazovat projekty, které jsou pro Prahu přínosné. Ředitel odboru informatiky má šanci proměnit pražský magistrát z augiášova chléva směrem k dobře fungujícímu městu s rozumně nastavenými ICT službami. 

Všechny náležitosti pracovní pozice, jako je například přesný seznam požadavků na danou pracovní pozici, odměna ředitele informatiky, nebo způsob přihlášení se do výběrového řízení, uvádí Magistrát hlavního města Prahy v [oficiálním inzerátu](http://urdeska.praha.eu/files/vyberove%20rizeni_INF_1677_%C5%98O_22-16.pdf?ids=EBuLJf-pbxsh-D8sYmo4pMzCLTpg==). Pokud Vás daná nabídka zaujala, čas na rozmyšlenou máte do 19. února, do kdy bude náš úřad očekávat přihlášky od žadatelů.



