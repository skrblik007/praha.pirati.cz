---
date:	2016-05-29
category:	blog
tags:	Praha zhmp klinika městské-firmy
layout:	post
title:	"Koaliční buldozer smetl všechny návrhy opozice. Zasedání trvalo jen čtyři hodiny."
image:	zastupitelstvo-17.jpg
author:	Jan Loužek, Ondřej Profant
---

Působnost Nejvyššího kontrolního úřadu na vyšší územní samosprávné celky; obsazování dozorčích rad, Klinika, nebo budoucnost dopravního podniku Prahy – to vše mohla být témata pražského zasedání zastupitelstva. Koalice ANO 2011, ČSSD a Trojkoalice však vstala nedávno z mrtvých a ukazuje se být pevnější než dříve. A tak se žádný z těchto bodů na pořad jednání nedostal. Zasedání, které běžně končí ve večerních hodinách, se rozešlo už v půl druhé odpoledne. Rychle se schválily všechny formální body programu, a to zajímavější buď nebylo zařazeno na program, nebo bylo rovnou odloženo o měsíc.

## NKÚ neprošlo

V Senátu se projednával návrh rozšíření působnosti Nejvyššího kontrolního úřadu nad Vyšší územní samosprávné celky (tedy i Prahu) a příspěvkové organizace těchto celků (tedy problematické pražské městské společnosti). NKÚ je jediný úřad, který profesionálně kontroluje i věcné skutečnosti a nejen formální pochybení. Adam Zábranský navrhl, aby zastupitelstvo vyjádřilo tomuto záměru podporu, avšak pro tento návrh nebylo pochopení. Hlasování [se zdržela](https://www.flickr.com/photos/pirati/27167177592/) celá koalice a ODS.

## Dopravní podnik

Z dopravního podniku byl odvolán z představenstva i z pozice generálního ředitele Jaroslav Ďuriš, který se těší značné oblibě v rámci společnosti. Jelikož je Dopravní podnik jednou z nejdůležitějších městských firem a jedním z největších zaměstnavatelů v Praze, tak je důležité, aby zastupitelstvo bylo informováno o dění a mělo příležitost vyjádřit se. Avšak ani tento bod nechtěla koalice prodiskutovat. Dokonce ani nebyl připravena základní informace proč se tak stalo a jaká je další vize.

## Klinika

Klinika je neustále vyklízena a znovuobsazována. Kdosi tam pořád hlásí přítomnost výbušnin. Kulturní centrum, které má plné přednášky, a kde se vytvořila unikátní komunita lidí, se nelíbí konzervativní vládě radnice Prahy 3. Starostka Hujová (TOP09) a tamní místostarosta Alexandr Bellu (ODS) se chystali toto téma předložit. Měli ale smůlu, neboť jejich návrh Koalice na program nezařadila. Je to škoda, protože jsme chtěli o Klinice a její budoucnosti debatovat. Chceme, aby Klinika mohla sloužit veřejnosti a nepovažujeme za účelné z ní vyhánět lidi, kteří tam organizují přednášky, workshopy, školení, semináře a jiné akce. Prázdnou Kliniku bude muset akorát hlídat za naše peníze bezpečnostní služba. Objekt nebude mít žádné využití a bude chátrat tak, jako dnes bývalý squatt Milada. Unikátní komunita lidí, která chce pomáhat svému okolí, dostane navíc od samosprávy signál, že o její hodnoty – pomáhat lidem v nouzi – nikdo nestojí.

## Transparentní obsazování dozorčích rad.

Místa v dozorčích radách jsou v pražské politice přidělována bez jakýchkoliv pravidel. Většinou jen těm, které je potřeba nějak "zajistit". Politická [přeběhlice Krobová-Hášová](https://praha.pirati.cz/koalice-prebehliku.html) v Pražské energetice, Radmila Kleslová s [odměnami](https://praha.pirati.cz/kleslova-musi-pryc.html) vyššími, než má prezident republiky, nebo syn radní pro sport a volný čas v témže podniku – to je dlouhodobá ostuda hlavního města. Zastupitelstvo již v loňském roce zaúkolovalo Radu Prahy, aby vypracovala pravidla transparentního obsazování dozorčích rad. Lhůta byla 31. ledna 2016. Máme květen, a pravidla nikde. Několik dní před zasedáním jsme se pokoušeli zjistit, zda-li budou tato pravidla vůbec předložena k hlasování. Den před jednáním nás radní pro bezpečnost Libor Hadrava informoval, že tomu tak nebude. Ze strany Klubu Pirátů přitom již byl jejich [návrh připraven](https://praha.pirati.cz/dozorci-rady.html).

Proto Adam Zábranský interpeloval primátorku, aby v této věci zjednala nápravu. Ta však nebyla v tu chvíli zasedání přítomna a její náměstek slíbil zaslat písemnou odpověď. Tyto odpovědi nám chodí vždy měsíc od zasedání zastupitelstva, v nejzazším možném termínu. Takže lze vše zase odkládat, a zachovávat současný stav.
