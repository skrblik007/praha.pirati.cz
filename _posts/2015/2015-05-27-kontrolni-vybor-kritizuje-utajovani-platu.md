---
title:	Kontrolní výbor kritizuje utajování odměn a platů
layout:	post
category:	blog
author:	Jakub Michálek
image:	kv.jpg
tags:	kontrolní-výbor utajování
date:	2015-05-27
---

Kontrolní výbor zastupitelstva hl. m. Prahy, který podle zákona kontroluje 
dodržování právních předpisů Magistrátem, dnes jednomyslně vyzval Magistrát, aby 
poskytoval informace o platech a odměnách šéfů městských organizací.

Před několika lety rozhodl Nejvyšší správní soud v průlomovém rozsudku, 
že úřady musí poskytovat **informace o výši platů a mimořádných odměn ředitelů**. 
Lidé mají právo vědět a kontrolovat, za co jim byly mimořádné odměny poskytnuty.
V říjnu minulého roku rozšířený senát Nejvyššího správního soudu potvrdil 
tento výrok i u ředitele mateřské školy. 

Na zastupitele
Pirátů se obrátil občan, který v roce 2012 požádal o informace o platu a 
odměnách ředitelů mateřských škol. Navzdory judikátu Nejvyššího správního soudu
mu informace nebyly více než 2 roky poskytnuty a Magistrát řízení protahoval. 
Magistrát občanovi informace odmítl poskytnout,
ačkoliv Ministerstvo vnitra označilo jeho postup za nezákonný. Ministerstvo
vnitra víc než 14krát zrušilo rozhodnutí Magistrátu jako nezákonné (viz [podklady](https://github.com/pirati-cz/KlubPraha/tree/master/spisy/2015/27-platy-skolstvi)). Magistrát však znovu a znovu zamítal žádosti
o informace, akorát uvedl trochu jiné odůvodnění.

> Jako zastupiteli mi přišlo těžko pochopitelné, proč náš úřad porušuje
rozhodnutí Nejvyššího správního soudu. Proč utajuje informace o tom, kolik který šéf 
dostává z veřejné kasy? Nejprve jsem v dubnu upozornil na tuto skutečnost
ředitelku odboru školství, která měla vyřizování žádosti na starosti.
Protože úřad ve věci nezjednal nápravu, předložil jsem to na jednání kontrolního
výboru zastupitelstva hl. m. Prahy. Kontrolní výbor dnes jednomyslně vyzval Magistrát, 
aby dodržoval závazný právní názor Ministerstva vnitra a požadované 
informace poskytl. Na Magistrát je tak značný tlak, aby konečně začal zákon
o svobodném přístupu k informacím dodržovat. Praha není stát ve státě a nemůže
si určovat vlastní zákony, podle kterých bude informace utajovat. Jsem velmi 
rád, že se na nutnosti poskytování informací shodli jak opoziční, tak koaliční 
zastupitelé. 

Před rozhodnutím jsem poukázal zejména na následující faktory:

* Magistrát neuvádí nové argumenty, ale jak Ministerstvo vnitra konstatuje,
uvádí pouze nové a **nové záminky**, kvůli kterým nemají být informace poskytnuty.
* Pokud Magistrát neposkytne požadované informace, může ho žadatel **zažalovat
za průtahy**, které Magistrát způsobil. Podobně už byl zažalován krajský úřad
Zlínského kraje, který musel podle soudního rozsudku zaplatit žadateli 
odškodnění za nezákonné rozhodování ve výši přes 40 tisíc korun.
* Magistrát se prý odpíráním informací brání žalobám od těch, 
o jejichž odměny jde. Musel by prý platit náhradu škody. To je čistě hypotetický
argument, neboť se tak nikdy nestalo. Dokonce i kdyby byl Magistrát odsouzen, tak by 
**pokuta nešla z peněž Prahy**. Praze by musel částku nahradit stát, jehož rozhodnutím
se město řídilo.
* Informace o platech jsou bez problému poskytovány krajským úřadem Středočeského
kraje. Jinde to jde, tak proč zrovna Magistrát hl. m. Prahy je nemůže poskytovat? (Připomínám,
že se tu nebavíme o zveřejňování všeho všem, ale poskytování informací na žádost.)
* Magistrát nakonec tvrdí, že ho žádosti o informace **zavalují**. Bohužel skutečností
je, že kdyby nevydal 14 nezákonných rozhodnutí, tak by měl mnohem méně práce,
nebyl by zavalen a měl by čas na důležitější věci.

V dané věci je zřejmé, že postoj Magistrátu není udržitelný.
Proto jsem také na jednání výboru upozornil, že pokud bude Magistrát čekat na soud a
nechá se odsoudit k poskytnutí informací, budeme muset z pražského rozpočtu 
uhradit náklady soudního sporu. V takovém případě bude nutné vyvodit osobní 
odpovědnost a vymáhat škodu po osobách, které ji zavinily. 

Věřím, že je nyní vše na dobré cestě, doporučení kontrolního výboru zaslané 
Magistrátu bude akceptováno a Magistrát ukončí svoji partyzánštinu. 
Jsme zase o krůček blíž k našemu cíli, aby byl Magistrát vstřícnější k občanům, 
kteří se ptají a kontrolují, jak se vykonává veřejná správa. 


