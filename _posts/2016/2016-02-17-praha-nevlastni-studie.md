---
title:	Absurdistán. Praha nevlastní studie ke svým stavbám
layout:	post
category:	blog
author:	Adam Zábranský
image:	blanka2.jpg
tags:	Praha doprava
date:	2016-02-17
---

Praha není schopná si u objednávaných studií zajistit dostatečný rozsah výkonu majetkových autorských práv. Následkem toho utajuje důležité dokumenty před veřejností a zadává zakázky bez soutěže za miliony.

Příběh 1: Když [požádáte](https://github.com/pirati-cz/KlubPraha/blob/master/spisy/2016/009-studie-k-blance2/main.pdf) pražský Magistrát, aby vám poskytl studie k (bohužel možná stále připravované) Blance 2, stavbě za několik desítek miliard korun, budete zklamáni. Úřad vám odpoví, že vám studie nemůže poskytnout, protože jsou autorskými díly vytvořenými třetími subjekty a Magistrát je nesmí dále šířit bez povolení autorů. Přesně to se stalo spolu Auto*mat, který chtěl studie získat, aby je mohl kriticky zhodnotit. 

Příběh 2: V roce 2003 si Praha objednala u sdružení PUDIS – SATRA dokumentaci k územnímu rozhodnutí (DUR) pro Radlickou radiálu. Nyní je potřeba tuto dokumentaci přepracovat (zapracovat připomínky spolků). Jenže má to háček: DUR je prý autorským dílem a v původní smlouvě s PUDIS – SATRA si město nevyjednalo dostatečný výkon majetkových autorských práv. PUDIS – SATRA oznámila, že nechce, aby do jejího díla zasahoval někdo jiný. Rada tak odhlasovala přidělení zakázky [formou jednacího řízení bez uveřejnění](http://zastupitelstvo.praha.eu/ina2014/tedusndetail.aspx?id=244956) (to znamená bez soutěže) tomuto sdružení za 7,3 milionů bez DPH.

„Neexistuje jediný rozumný důvod, proč by město nemělo u studií k vlastním stavbám vykonávat majetková autorská práva v takovém rozsahu, aby je mohlo dál libovolně šířit. Přeci jen byly vytvořeny z veřejných prostředků, tak by k nim veřejnost měla mít přístup. Jestliže si to pražští úředníci a politici ve smlouvách nevyjednali, je to hrubé pochybení. Pevně doufám, že takové chyby se již nebudou opakovat,“ říká k tomu zastupitel hlavního města Prahy za Piráty Adam Zábranský.

Situace připomíná problémy Prahy v oblasti informačních technologií. Téměř veškerý důležitý software, který Magistrát používá, je zatížen uzamčením k jedinému možnému dodavateli, který k němu vlastní autorská práva (tzv. vendor lock-in). To znamená, že Praha se softwarem nemůže bez souhlasu dodavatele dále nakládat a veškeré zakázky na rozvoj a údržbu systému musí přidělovat tomuto dodavateli.


