---
date:         2017-01-12
category:     blog
tags:         informace městské-firmy liberec 
layout:       post
title:        "Liberec předražil SMS jízdenky o polovinu. Soud rozhodl, že smlouvu tajit nesmí" 
image:        liberec-sms.jpg
author:       Jan Loužek, Jakub Michálek
---

Piráti zmapovali napříč republikou marže za SMS jízdenky, které jsou v některých případech nehorázné, např. kolem 25 % z ceny jízdenky. Liberec ovšem výši marži společnosti Direct Pay utajoval. Krajský soud v Ústí nad Labem mu teď rozsudkem nařídil informaci poskytnout. Rozsudek je pravomocný.

Předseda pražských zastupitelů za Piráty Jakub Michálek se v dubnu 2015 zeptal libereckého dopravní podniku na výši provize za SMS jízdenky. Například v Praze totiž byly jízdenky předražené, provize se pohybovala ve výši 20-40 %. Liberecký dopravní podnik nejprve tvrdil, že žádný smluvní vztah se společností Direct Pay nemá a smlouvy na provoz služby SMS jízdenek s touto firmou neexistují. Poté, co však Michálek dopravnímu podniku připomněl, že na svém webu uvádí naprostý opak, v Liberci otočili. Existenci smlouvy připustili, z rukou ji ale dát nechtěli. Zapírání probíhalo  přestože se Piráti s žádostí o nápravu obrátili i na náměstka primátora Liberce Jana Korytáře (Změna).

„Soud má za to, že informace obsažené ve smlouvě a jejích dodatcích, o které žalovaný výslovně opřel svoje rozhodnutí neposkytnout podstatnou část obsahu smlouvy a jejích dodatků, nesplňují zákonné znaky obchodního tajemství vykonávaného společností DIRECT pay s. r. o.,“ uvedl soud v rozsudku.

„Obchodní tajemství je záminka, pod kterou městské firmy před občany utajujují nevýhodně uzavřené smlouvy. Společnosti Erica a Direct Pay díky léta dojily městské kasy po celé republice o desítky milionů korun. Z unikátního srovnání cen vyplývá, že v Praze a Liberci jsou na SMS jízdenky naprosto nevýhodné a nehorázné smlouvy, předražené až o polovinu,“ uvedl Jakub Michálek, předseda zastupitelského klubu Pirátů v Praze. 

Smlouva byla podepsána v době, kdy službu poskytovala pouze společnost Erika, resp. Direct Pay. Konkurence v podstatě neexistovala a pro města byly uvedené smlouvy nevýhodné. Jakmile vstoupili na trh další hráči, nechala většina měst smlouvy přesoutěžit, marže se snížily a dopravní podniky výrazně ušetřily. Výjimkou zůstává liberecký dopravní podnik, neúměrně vysoká marže (24 % z ceny sms jízdenky) přetrvává i v Praze. 

Po sporu s [Pražskou plynárenskou servis a distribuce a.s.](https://praha.pirati.cz/poskytovani-informaci-mestskymi-firmami.html ) se jedná o další rozhodnutí soudu ve prospěch žadatelů o informace. Dopravní podnik ještě může proti rozhodnutí podat kasační stížnost k Nejvyššímu správnímu soudu, ta ovšem nemá odkladný účinek.

### Odkazy 

* [Rozsudek Krajského soudu v Ústí nad Labem z 15. prosince 2016](https://github.com/pirati-cz/KlubPraha/blob/master/spisy/2015/21-sms-jizdenky-liberec-jablonec/26-rozsudek/rozsudek.pdf )
* [Žádost Jakuba Michálka o informace, směřovaná DPMLJ](https://github.com/pirati-cz/KlubPraha/blob/master/spisy/2015/21-sms-jizdenky-liberec-jablonec/1-zadost/Liberec%20a%20Jablonec_signed.pdf )
* [Rešerše k problematice SMS jízdenek v ČR](https://praha.pirati.cz/sms-jizdenky.html )
