---
title:	Praha kupuje zbytečně drahé počítače
layout:	post
category:	blog
author:	Ondřej Profant, Adam Zábranský
image:	pocitace.jpg
tags:	IT magistrát
date:	2015-04-21
---

Rada hl. m. Prahy na dnešním jednání schválila rámcovou smlouvu na dodávku PC za 10 milionů korun. Jedná se o dodávku 600 počítačů s monitory. Piráti považují některé technické požadavky za pochybné a myslí si, že počítače a monitory bylo možné vysoutěžit lépe a levněji.

Na výběrovém řízení vidíme několik nedostatků, které zvyšují výslednou cenu:

- Jsou soutěženy zároveň počítače a LCD monitory, což nedává smysl. Tato dvě zařízení by měla být soutěžena odděleně, nebo veřejná zakázka alespoň měla být rozdělena na dvě části, aby se zájemci mohli ucházet např. pouze o dodání LCD monitorů. Tím by byla zajištěna větší hospodářská soutěž.
- U všech počítačů je vyžadováno 10 USB portů, což většina úředníků zcela určitě nevyužije. Na některých místech to může být potřeba, ale rozhodně ne všude.
- Stejně tak je u všech počítačů vyžadován disk s kapacitou 500 GB. Taková kapacita je opět zbytečně velká, problematika úložného prostoru by měla být řešena skrze centrální úložiště.
- Jsou vyžadovány zbytečně výkonné procesory, které rozhodně nejsou na běžnou kancelářskou práci potřeba.
- Výběrové řízení je koncipováno tak, že se určily nejpřísnější podmínky, které musí splňovat všechny počítače, i když ve skutečnosti jsou takové podmínky potřeba jen na některých specifických pracovištích.
- Na všech počítačích má být od dodavatele předinstalován operační systém Windows a některý další software na práci s DVD. Softwarové záležitosti by ale měl řešit sám Magistrát prostřednictvím multilicence, nikoliv dodavatel hardware.
- V zadávacích podmínkách jsou i takové perličky, jako např. požadavek, aby klávesnice a myš byly stejné barvy a značky jako PC.
- U záručních podmínek je také zbytečné, aby byly jednotné pro všechny komponenty, protože každá má jinou životnost. U notebooku se např. životnost baterie vymezuje zvlášť. (Samozřejmě tím nemyslíme, aby každá součástka měla jinou záruku.)

V zadávacích podmínkách navíc není nijak zohledněna spotřeba počítačů. Příkon počítačů, které nabízí vítězná firma, je 54 W, resp. 84 W. Pro běžnou kancelářskou práci by ale stačilo využít méně výkonné počítače se spotřebou např. 35 W, což by v takovém objemu znamenalo úsporu i několik set tisíc korun ročně.

Obecně lze říci, že v požadavky vyplývající ze zadávacích podmínek jsou příliš specifické a někdy nesmyslné a zbytečně tak omezují počet možných dodavatelů. Důsledkem je, že se přihlásili jen dva zájemci o zakázku. Vyhrála pak firma Impromat-Computer s.r.o., kterou z půlky vlastní firma IMPROMAT INT., spol. s r. o. Ta je z půlky vlastněna společníkem Petra Kellnera Milanem Maděryčem a z půlky firmou sídlící v Kyperské republice…

Když si příště dá Magistrát práci s tím, že se vyhne námi zmiňovaným nedostatkům, třeba se mu už nestane, že výsledná cena zakázky bude o 23 % vyšší, než ta odhadovaná.



