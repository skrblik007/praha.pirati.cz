---
date:	2016-09-27
category:	blog
tags:	Radmila-Kleslová, České-dráhy
layout:	post
title:	"Piráti zažalovali České dráhy. Chtějí informace o Kleslové." 
image:	kleslova-vlak.png
author:	Adam Zábranský
---

Pražský zastupitel za Piráty Adam Zábranský podal dvě správní žaloby na České dráhy. Ty mu totiž v rozporu se zákonem o svobodném přístupu k informacím odmítly poskytnout dokumenty vzešlé ze spolupráce s šedou eminencí hnutí ANO Radmilou Kleslovou.

Kleslová pro dráhy pracovala od roku 2011 do roku 2015, za právní služby dostávala paušálně 40 tisíc Kč měsíčně. Piráti si proto vyžádali jednak smlouvu, kterou České dráhy s Kleslovou uzavřely, ve druhé žádosti potom veškerou dokumentaci vzešlou z jejich spolupráce. Dráhy ale všechny informace tají. 

„České dráhy se vymlouvají na ochranu osobních údajů, což je v tomto případě absurdní argument. Navíc dělaly obstrukce, snažily se mi znemožnit podat žalobu. Asi mají co tajit,“ shrnuje chování státní firmy zastupitel Adam Zábranský. O žalobách bude rozhodovat městský soud v Praze.

Piráti již na začátku roku 2016 podali na Radmilu Kleslovou kvůli jejímu angažmá ve státních firmách trestní oznámení. Získali totiž podezření, že Kleslová získávala až několik set tisíc korun měsíčně za banální práci, kterou měly odvádět interní právní týmy firem. Celý případ nyní vyšetřuje policie.

### Odkazy:

* [První žaloba](https://github.com/pirati-cz/KlubPraha/blob/master/spisy/2015/177-smlouvy-rk-ceske-drahy/16-zaloba/main.pdf)
* [Druhá žaloba](https://github.com/pirati-cz/KlubPraha/blob/master/spisy/2015/240-kleslova-dokumentace-cd/14-zaloba/zaloba.pdf)
