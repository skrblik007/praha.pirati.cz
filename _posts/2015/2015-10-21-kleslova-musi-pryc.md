---
title:	Kleslová bere v pražských firmách 360 000 Kč měsíčně, musí odejít
layout:	post
category:	blog
author:	Adam Zábranský
image:	kleslova-chobotnice.jpg
tags:	trafiky
date:	2015-10-21
---

Piráti zjistili, že předsedkyně pražského ANO Radmila Kleslová bere za funkce členky představenstva Pražské teplárenské, a.s. a předsedkyně dozorčí rady Pražské energetiky, a.s. celkem 360 000 Kč měsíčně. Na obsazování těchto orgánů má vliv Rada hl. m. Prahy. K tomu je Kleslová ještě starostkou městské části Praha 10 (která má 109 tisíc obyvatel). Z již známých informací vyplývá, že si navíc Kleslová opakovaně vydělává statisíce korun za „poradenské služby“ pro státní či polostátní firmy. Piráti považují tento klientelismus za nepřijatelný a ve čtvrtek na zasedání zastupitelstva navrhnou odvolání Kleslové z funkcí.

„Radmila Kleslová se očividně mnohé naučila od svého bývalého kolegy Hulínského (ČSSD), který si během tří let vydělal v městských firmách 19 milionů. Jeho to vystřelilo do dnešní pozice náměstka ministra školství, uvidíme, kde skončí Kleslová,“ říká zastupitel za Piráty Adam Zábranský, který údaje o odměnách starostky vyhledal v obchodním rejstříku.

Kleslová za funkci v Pražské energetice dostává pravidlenou odměnu 35 000 Kč měsíčně. PRE ale pravidelně každý rok vyplácí členům dozorčí rady tantiémy ve výši 15 milionů Kč. Po rozpočítání na osobu na měsíc to vyjde na dalších 155 000 Kč měsíčně. Za funkci v představenstvu Pražské teplárenské dostává 62 000 Kč měsíčně, navíc má nárok na auto a mobil. Představenstvo ovšem každý rok opět dostává tantiémy, a to ve výši 6,5 milionů. Po rozpočítání to vychází na 108 000 Kč měsíčně.

Radmila Kleslová vykonává zároveň několik funkcí, které lze zodpovědně vykonávat pouze na plný úvazek. „Andrej Babiš prý před volbami v roce 2014 Kleslovou přetáhl z ČSSD proto, aby se na ANO nepřisály pijavice. V souvislosti s aktuálním děním se toto tvrzení jeví jako značně absurdní,“ dodává Adam Zábranský.

Piráti chtějí změnit systém obsazování dozorčích rad pražských firem. Již před půl rokem kvůli tomu oslovili radního Michala Haška (ANO), který má majetkové podíly hl. m. Prahy v gesci. Ten přitom za Prahu v městských firmách hlasuje o obsazování dozorčích rad a je tak zodpovědný za to, že Kleslová se dostala ke svým funkcím.

### Odkazy

* [Odměny Kleslové v Pražské energetice - str. 15 a poslední strana](https://or.justice.cz/ias/ui/vypis-sl-detail?dokument=17286350&subjektId=703084&spis=75074) 
* [Odměny Kleslové v Pražské teplárenské - str. 7 a str. 95](https://or.justice.cz/ias/ui/vypis-sl-detail?dokument=40255445&subjektId=416553&spis=74243)
* [Kleslová od státních nebo polostátních firem dostávala často až statisíce měsíčně](http://www.rozhlas.cz/zpravy/politika/_zprava/kleslova-od-statnich-nebo-polostatnich-firem-dostavala-casto-az-statisice-mesicne--1545412)
* [Šéf pražské ČSSD Hulinský si v městských firmách vydělal 19 milionů](http://zpravy.idnes.cz/sef-prazske-cssd-hulinsky-si-v-mestskych-firmach-vydelal-19-milionu-1du-/domaci.aspx?c=A101012_114524_domaci_bar)
* [Doktorko, pojďte z ČSSD k nám. Babiš Sobotkovi přetáhl bývalou rozvědčici](http://domaci.ihned.cz/c1-61760810-doktorko-pojdte-z-cssd-k-nam-babis-sobotkovi-pretahl-byvalou-rozvedcici)
* [Piráti doporučují otevřít pražské firmy lepší kontrole](https://praha.pirati.cz/podnety-k-otevreni-firem.html)

