---
title:	Kontrolní výbor nezvolen
layout:	post
category:	blog
author:	Jakub Michálek
image:	projev-kontrolni-vybor.jpg
tags:	zhmp výbory
date:	2014-11-27
---

Na prvním zasedání zastupitelstva jsme **nepodpořili novou** Radu složenou z ANO,
ČSSD a Trojkoalice. Již před volbami jsme uvedli, že Radu s účastí ČSSD, ODS nebo 
KSČM nepodpoříme. 

Program koalice podle koaliční smlouvy však vypadá celkem slibně.
Na druhou stranu je v něm také řada **bílých míst**.
Koalice zrušila výbor pro IT, takže nyní nebude v zastupitelstvu žádný orgán,
který by se specializoval na koncepci IT a kontroloval zakázky.

1. [Podařilo](https://github.com/pirati-cz/webpraha/blob/gh-pages/assets/static/mahrik.pdf?raw=true) se nám dostat do finančního výboru jednoho **nečlena** zastupitelstva 
   Viktora Mahrika. Podle informací magistrátu se toto za posledních cca 18 let
   nestalo. Viktor studuje finance na vysoké škole a bude se věnovat rozpočtu.

2. Při volbě předsedy finančního výboru jsme [hlasovali proti](https://github.com/pirati-cz/webpraha/blob/gh-pages/assets/static/kul.pdf?raw=true) panu Miroslavu 
   Ludvíkovi (ČSSD), který se proslavil aférou s protekcí pro privilegované pacienty 
   (**kulichy**) v nemocnici Motol, kterou řídí. 
   Ten nám za to slíbil, že si nás píše na svůj „seznam“.
   Obávám se, že v tomto případě nemyslel seznam kulichů s prioritní zdravotní péčí.

3. Bohužel se dnes [nepodařilo](https://github.com/pirati-cz/webpraha/blob/gh-pages/assets/static/kv.pdf?raw=true) zvolit **předsedu kontrolního výboru**. Na předsedu 
   jsem kandidoval já a dostal jsem z kandidátů nejvíce hlasů. Děkuji za důvěru! 
   Ostatní zastupitele se pokusím přesvědčit svou práci např. na řešení Opencard.
   ČSSD zatím volila raději pana Tomáše Hudečka. ČSSD měla s TOP 09 na konci minulého 
   volebního období uzavřenou opoziční smlouvu.

4. Nepodařilo se nám [prosadit zachování](https://github.com/pirati-cz/webpraha/blob/gh-pages/assets/static/it.pdf?raw=true) **výboru pro informatiku**, ačkoliv s námi
   pro jeho zřízení hlasoval i zbytek opozice. Výbor zastupitelstva pro 
   informatiku, kterou ročně protečou stovky milionů, údajně není podle koalice
   ANO, ČSSD a Trojkoalice potřeba, a tedy byl zrušen.
   Jsem přesvědčen, že koalice uzná 
   oprávněnost tohoto požadavků na vlastní kůži a své stanovisko bude revidovat.

5. Praha [má novou primátorku](https://github.com/pirati-cz/webpraha/blob/gh-pages/assets/static/krn.pdf?raw=true) **Adrianu Krnáčovou** a my jí blahopřejeme. 
   Hodláme s ní spolupracovat na odborných věcech jako je koncepce IT systémů,
   řešení Opencard nebo otevřený magistrát.
   Nyní se ukáže, zda sliby před 
   volbami stále platí i u koalice. Dnes koalice začala prvním jednáním rady, 
   které se patrně ještě nebude streamovat, ale brzy se budeme ptát na stream 
   i na zveřejňování schůzek s lobbisty, které paní primátorka v předvolební
   televizní superdebatě přislíbila.

Děkujeme všem, kteří nás přišli podpořit přímo na zasedání. 

[Fotky ze zasedání](https://www.flickr.com/photos/pirati/sets/72157647084661973/)



