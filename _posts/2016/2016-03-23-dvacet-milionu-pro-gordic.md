---
date:	2016-03-23
category:	blog
tags:	magistrát
layout:	post
title:	ANO vytáhlo z kuchyňky 20 miliónů na účetní systém
image:	penize-primatorka.jpg
author:	Ondřej Profant
---

Rada hl. m. Prahy vedená hnutím ANO dnes schválila veřejnou zakázku předem určené společnosti Gordic. Zakázku na 19,8 mil. Kč Rada v čele s Adrianou Krnáčovou tajně schválila bez předchozího projednání v odborné komisi. Dokonce ani nebyla v podkladových materiálech na jednání Rady, tedy byla předložena na stůl. Magistrát už rok a půl odmítá vypisovat otevřená výběrová řízení v informatice a zakázky na účetnictví zadává firmě Gordic, se kterou má nadstandardní vztahy.

Společnost Gordic dodává účetní a rozpočtový systém GINIS Magistrátu, městským částem a příspěvkovým organizacím. Během svého mnohaletého působení už Magistrát Gordicu zaplatil celkem přes 1 miliardu Kč. V této konkrétní zakázce jde pouze o účetní systém GINIS Express (dříve Gordic WIN) běžící na příspěvkových organizacích. Magistrát tak za 11 měsíců zaplatí např. 1,4 mil. Kč za účetní metodiku, kterou nakupuje každý rok od Gordicu, a 5,8 mil. Kč za konzultace po telefonu a e-mailu.

„Překvapuje nás, že obnovená koalice jako svůj první krok schválila zakázku Gordicu za 20 milionů. Bez výběrových řízení se zadávají desetimilionové zakázky pořád stejným firmám jako za Pavla Béma. Rada nemá vůbec žádnou koncepci kromě vyvedení informatiky z Magistrátu do akciovky. Za rok a půl se primátorce Krnáčové nepodařilo vyřešit účetní systém, problematice IT v Radě nikdo nerozumí a Rada vesele ignoruje doporučení své odborné komise pro informatiku,“ shrnuje informační politiku současného vedení předseda klubu Pirátů Jakub Michálek.

Piráti přitom již v polovině roku 2015 upozorňovali na to, že Praha má smlouvu na účetní program pro příspěvkové organizace platnou jen do 3. 3. 2016. Zaslali jsme konkrétní návrh na řešení, který jsme museli sami zpracovat (viz níže), protože nikdo souhrnný materiál nevytvořil. Rada ovšem na základě naší výzvy nekonala. Naopak dokonce ignorovala schválená doporučení komise pro ICT:

* ustavit expertní skupinu se zástupci komise včetně zastupitele Pirátů Ondřeje Profanta. Namísto toho doporučila ředitelce vypsat drobnou zakázku na konsorcium poradenských firem v IT, právu a účetnictví, která by zpracovala zadávací dokumentaci otevřené soutěže (usnesení ze dne 12. 8. 2015),
* zahájit kroky k realizaci otevřeného výběrového řízení na účetní systém (usnesení ze dne 15. 9. 2015).

Rada odbornou komisi pro ICT úplně obešla, ačkoliv bylo opakovaně přislíbeno, že se k materiálu bude moci vyjádřit. 

Věcně problém usnesení spočívá také v tom, že u konzultací a metodik není jednoznačně prokázán důvod pro jednací řízení bez uveřejnění. Hlavnímu městu byla v roce 2013 za stejné pochybení udělena Úřadem pro ochranu hospodářské soutěže pětimilionová pokuta kvůli jednotnému ekonomickému systému (větší bratříček Gordicu GINIS). V současném výběrovém řízení psaly stanovisko dokonce stejné firmy. Magistrát proto současnou zakázkou šitou na míru společnosti Gordic vystavuje Prahu hrozbě další pokuty v řádu milionů Kč. Praha již dříve slibovala vyhlásit otevřené zadávací řízení na zadání veřejné zakázky, k čemuž nedošlo. 

Kvůli problému českých obcí v oblasti informatiky vznikla minulý rok iniciativa [Otevřená města](http://www.otevrenamesta.cz/), která má za cíl mimo jiné využít společných prostředků pro tvorbu svobodného software, který by mohlo využívat každé město zdarma. Existovala by tak svobodná soutěž mezi dodavateli podpory informačních systémů a ušetřily by se miliardy z veřejných zdrojů.

### Odkazy

* [Usnesení Rady hl. m. Prahy ze dne 22. 3. č. R-20441](https://github.com/pirati-cz/webpraha/blob/gh-pages/assets/static/20441.pdf)
* [Usnesení Rady hl. m. Prahy ze dne 22. 3. č. R-21292](https://github.com/pirati-cz/webpraha/blob/gh-pages/assets/static/21292.pdf)
* [Usnesení Rady hl. m. Prahy ze dne 22. 3. č. R-21310](https://github.com/pirati-cz/webpraha/blob/gh-pages/assets/static/21310.pdf)
* [Návrh Pirátů zaslaný primátorce ohledně malého GINISu](https://github.com/pirati-cz/webpraha/blob/gh-pages/assets/static/maly-ginis-aktulizovano.pdf)


