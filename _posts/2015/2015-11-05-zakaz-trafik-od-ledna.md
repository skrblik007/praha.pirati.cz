---
title:	Praha má do ledna zrušit politické trafiky v městských firmách
layout:	post
category:	blog
author:	Mikuláš Ferjenčík
image:	protest.jpg
tags:	trafiky
date:	2015-11-05
---

Zastupitelstvo hl. m. Prahy dnes schválilo, aby byla připravena pravidla proti tzv. politickým trafikám v městských firmách, kde někteří politici berou vysoké odměny. Návrh byl na program zařazen na návrh Pirátů navzdory ANO a ČSSD, které chtěly projednání trafik zabránit. Piráti reagovali na informaci, že Radmila Kleslová z hnutí ANO dostává z městských firem statisicové měsíční odměny a že ČSSD dosadila do dozorčí rady městské firmy syna radní Novákové. 

"Je to malé vítězství demokracie v pražském Zastupitelstvu. Ačkoliv lidé kolem Radmily Kleslové a Karla Březiny se intenzivně snažili potlačit opoziční bod, aby se o politických trafikách vůbec nemluvilo, nakonec se zastupitelstvo rozhodlo moudře. Myslím, že vymýcení praxe politických trafik v Praze zlepší nejen politickou kulturu, ale i hospodářské výsledky městských firem," říká Jakub Michálek, předseda klubu Pirátů v Zastupitelstvu hl. m. Prahy.

Rada a výbor pro legislativu musí návrh vlastnické politiky a pravidel pro obsazování dozorčích rad vypracovat do konce ledna 2016. O konkrétních parametrech výsledného návrhu na omezení politických trafik se očekává důkladná diskuse. Piráti budou prosazovat principy [původního návrhu](https://praha.pirati.cz/trafiky-navrh.html) a budou požadovat, aby místa v městských firmách nebyla používána pro uplácení koaličních zastupitelů.

Piráti však na Zastupitelstvu neuspěli se stížností, aby některé městské firmy přestaly utajovat informace o odměnách. Piráti kvůli tomu podali 3 žaloby na městem vlastněné firmy a upozornili, že by zástupci města ve firmách měli nést osobní odpovědnost za škodu, která vznikne z prohraných [soudních sporů](https://praha.pirati.cz/zaloba-na-holdingy.html).



