---
title:	Zveřejňujme smlouvy lépe
layout:	post
category:	blog
author:	Jan Loužek
image:	dotaz-michalek.jpg
tags:	zveřejňování-smluv
date:	2014-12-16
---

Zastupitelský klub Pirátů navrhuje zařadit na program jednání zastupitelstva Prahy dne 18. prosince 2014 **[nové zásady zveřejňování smluv](/assets/pdf/3110.pdf)**. Hlavním cílem Pirátů je, aby zveřejňování smluv skutečně sloužilo svému účelu a umožnilo občanům, neziskovým organizacím i politikům kontrolovat nakládání s veřejnými prostředky. To se v současnosti bohužel neděje. 

Zveřejňování smluv, které uzavírají veřejné instituce, slouží jako účinný protikorupční nástroj v různých zemích světa (např. na Slovensku, v Gruzii, Kolumbii či ve Spojeném království). Umožňuje totiž občanské společnosti kontrolovat hospodárnost výdajů veřejné správy. Zveřejňování smluv má prokazatelné výhody v předcházení nehospodárnosti a korupci. Praha sice již smlouvy prostřednictvím svého webu [praha.eu](http://www.praha.eu) uveřejňuje, nicméně nedostatečně. Často se setkáváme s údaji neúplnými, těžko dohledatelnými a přiloženými dokumenty, které navíc nejsou strojově zpracovatelné. Lze se setkat často i s dodatky smluv, které mění text předchozího kontraktu, čímž opět roste nesrozumitelnost celého záznamu. 

Jen těžko lze provádět občanskou kontrolu hospodaření města, jsou-li tyto údaje těžko použitelné, chybné, nebo neúplné. Konkrétněji: u mnohých smluv se například jako výše plnění ukazuje hodnota 0 Kč, a lze se stěží domnívat, že by hlavní město Praha získalo uvedenou službu bezúplatně. Smlouvy není možné řadit chronologicky, podle výše plnění, nebo podle subjektů. Není tedy možné přesně, rychle a důsledně zjistit, kolik naše hlavní město za určité služby vydává. 

Přijetí zákona o registru smluv v České republice ve smysluplné podobě je nejisté a Praha jakožto město s největším rozpočtem v zemi by se mohla stát pilotním projektem a stanovit dobrou praxi. Samotný proces publikování smluv nemusí představovat velkou administrativní zátěž – zveřejnění jedné smlouvy po zaučení trvá několik minut, malé organizace tolik smluv neuzavírají a velké mají dostatečný administrativní aparát na to, aby smlouvy bez problémů zveřejňovaly. K Praze se tak mohou připojit i další subjekty – většinou akciové společnosti, které zřizuje samo hlavní město, a které občas smlouvy různými způsoby uveřejňují a občas ne. Cílem by tedy mělo být sjednocení přístupu k zveřejňování smluv po celé Praze.

Přijetím tohoto návrhu bude odstraněna současná praxe, kdy zjistit, kolik si vydělala ta či ona společnost různými kontrakty s městem vyžaduje hodiny práce – a mnohdy jsou skutečné náklady skryté ještě v jiných smlouvách. Často ani samotní pracovníci města odpovědní za danou záležitost netuší, na kolik hlavní město samotné služby vyšly. Počítáme tak někdy s různými rozpětími, která nám [zajišťují média](http://praha.idnes.cz/policie-proveruje-it-projekt-magistratu-praha-fqy-/praha-zpravy.aspx?c=A140205_120453_praha-zpravy_mav) - namísto toho, abychom mohli operovat se skutečnými daty. 

Návrh usnesení počítá s uplatněním standardů známých ze [Zákona o svobodném přístupu k informacím](http://www.zakonyprolidi.cz/cs/1999-106), přesněji § 4 odst. 2. Preferováno je uchovávání smluv v otevřeném formátu (např. ODT, DOCX, RTF pro textové soubory), a to kvůli jejich strojové čitelnosti (protože jsou otevřené, je známá jejich specifikace, tudíž s nimi je schopen pracovat jakýkoliv dodavatel; nedochází zde také k problémům ve zobrazování napříč platformami, jako tomu je například u formátu DOC). Budeme-li mít přesně definované standardy pro zveřejňování, dokážeme na základě smluv vytvářet statistiky, zjišťovat přesné náklady podle jednotlivých společností, nebo třeba vynášet data do grafů, sestavovat přehledové tabulky apod. Celková práce s daty se zjednoduší a kontrola veřejnosti se po stránce výdajů měst zrychlí a zefektivní. 



