---
title:	Jednotný systém parkování
layout:	post
category:	blog
author:	Jakub Michálek
image:	modra-zona.jpg
tags:	parkování
date:	2014-09-05
---

Přeplněnost města auty a nedostatek parkovacích míst je problém, který řeší všechna velká města. Lze se v mnohém inspirovat od měst, kde jsou na tom lépe. To, že se má primárně řešit na úrovni celopražské, nikoliv městských částí, je bez debat.

Piráti podporujemí **jednotný systém placeného parkování** v Praze bez nesmyslných odtahů aut. Podle mého názoru je nereálná představa, že každý občan má zároveň právo na vyhrazené místo v centru města pro trvalé parkování zdarma. Vlastník nemovitosti by za takový nájem parkovacího místa měl platit cenu v tržních relacích. Tím spíše, pokud je v centru města kvalitní městská doprava.

Současný systém různých zón je ovšem dost nepřehledný. Proto je dobré diskutovat o systému placeného parkování s jednou zónou, kde mohou za peníze parkovat všichni stejně, ale cena je v čase i místě (podle obsazenosti parkovacích míst) variabilní v korelaci se standardními nájmy veřejného prostranství, včetně možnosti permanentky. Musí být vždy ověřitelné, zda auto parkuje oprávněně či nikoliv. Orgány města by měly vlastníky neoprávněně parkujících aut pokutovat, zejména v případě plného obsazení, nikoliv auta rovnou bez dalšího odtahovat. Vymezení zón, ceny a další podrobnosti by v mezích stanovených městem byly v dikci městských částí, v tom souhlasím s vedením města.

Věřím, že díky **chytrým aplikacím** se v budoucnu podaří zkrátit čas hledání volného místa, což řidiče trápí asi nejvíce. Nejsem si ale jist, zda je město v dnešní době něco takového zvládnout. Dále je třeba snížit neuvěřitelně velké náklady na správu současného systému, a to případně i prostřednictvím komerčních dodavatelů pro jednotlivé oblasti s každoroční soutěží, pokud to bude efektivnější než správa městem.


