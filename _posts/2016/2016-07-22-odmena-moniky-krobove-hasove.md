---
date:	2016-07-22
category:	blog
tags:	Praha trafiky kauzy
layout:	post
title:	"Odměna zastupitelsky Moniky Krobové Hášové: Za pět zasedání dozorčí rady 1,1 milionu" 
image:	mkh.jpg
author:	Jakub Michálek
---

Potvrdila se informace Pirátů, že zastupitelka ČSSD Monika Krobová Hášová bere nepřiměřené peníze v městské firmě. Do Prahou ovládané Pražské energetiky (PRE, a.s.) se dostala již za Hudečka jako zastupitelka TOP09. Protože koalice potřebovala více hlasů, nechala bývalou členku TOP09 v této výnosné dozorčí radě a výměnou za to Hášová hlasovala pro klíčová rozhodnutí na Zastupitelstvu. Po dvou letech Hášová přestoupila k ČSSD. 

Co je ale nové, že teď máme potvrzenou konkrétní částku za podporu ČSSD: oficiální odměna Hášové z trafiky v dozorčí radě PRE v loňském roce dosáhla celkem 1 160 617 Kč. Vyplývá to z jejího majetkového přiznání. Pokud to rozpočteme na 5 zasedání dozorčí rady v roce (viz výroční zpráva), vychází to na rekordních 232 tisíc na jedno zasedání dozorčí rady. Znamená to, že šéf zastupitelů ČSSD Karel Březina si za peníze z městské pokladny zajistil o jeden hlas více, než ČSSD dostala ve volbách. Je to útok ČSSD na městskou pokladnu. Výplatu této prominentky ve výsledku zaplatí všichni odběratelé elektřiny v Praze. 

Ke zveřejnění jsme Hášovou donutili tak, že jsme její utajování částky projednávali na kontrolním výboru i Zastupitelstvu, takže nakonec rada poslala německým spoluvlastníkům dopis, že Praha nemá zájem na utajení odměn.

