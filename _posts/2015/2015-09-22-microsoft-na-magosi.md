---
title:	Praha zbytečně utrácí 17 milionů za produkty Microsoftu.
layout:	post
category:	blog
author:	Ondřej Profant
image:	office.png
tags:	magistrát
date:	2015-09-22
---

Rada hl. m. Prahy na úterním jednání schválila nákup 2000 licencí ke kancelářskému balíku Microsoft Office 365 na tři roky za více než 17 milionů korun. Nákup licencí obhajuje provázaností produktu Microsoft Office s jinými programy fungujícími na Magistrátu, jako jsou např. prehistorický GINIS (program na účetnictví, rozpočet atd.) či TED (tvorba a evidence dokumentů). Minimálně rok a půl přitom Magistrát používal produkt Microsoftu bez potřebných licencí, tudíž nelegálně. Piráti jsou přesvědčeni, že kdyby Praha v minulosti měla zájem šetřit, mohla dnes fungovat na kancelářském balíku dostupném zdarma, jako je např. LibreOffice či OpenOffice.

Schválené usnesení Rady navíc neobsahuje dohodu mezi Prahou a Microsoftem, že firma nebude město žalovat kvůli dlouhodobému nelegálnímu užívání jejího produktu. Teoreticky by tak mohla nastat situace podobná té s Opencard. Praha totiž opakovaně dokupovala licence ke kartičce až po překročení nasmlouvaného počtu, aniž by však ošetřila, že firma EMS (dodavatel Opencard) zpětně Prahu nezažaluje právě za meziobdobí užívání nadlimitního počtu licencí. Při prvním sporu to pak EMS samozřejmě udělala.

Piráti stav IT na Magistrátu dlouhodobě kritizují. Jedním z jeho problémů je vzájemná „zaháčkovanost“ komerčních produktů do sebe takovým způsobem, že ani jeden z nich nemůže být vyměněn za obdobný open-source software dostupný zdarma. Praha kvůli tomu ročně zbytečně utrácí desítky až stovky milionů korun. „Snažíme se Magistrát přimět, ať tlačí na dodavatele a zajistí, aby jednotlivé systémy fungovaly nejen ve spolupráci s drahým a zastaralým softwarovým vybavením, které je v současnosti na úřadě. V minulosti se tomu nikdo nevěnoval a kvůli tomu teď město musí kupovat zbytečné licence. Zdaleka se to netýká jen Microsoftu. Pěkně nás to štve,“ shrnuje zastupitel Pirátů a expert na IT Ondřej Profant.


