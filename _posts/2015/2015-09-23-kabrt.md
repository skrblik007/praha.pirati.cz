---
title:	Magistrát tají dokumenty o změnách územního plánu
layout:	post
category:	blog
author:	Adam Zábranský, Mikuláš Ferjenčík
image:	mlcet.png
tags:	magistrát územní-plán
date:	2015-09-23
---

Nový ředitel odboru územního rozvoje Magistrátu Jan Kábrt [odmítl](https://github.com/pirati-cz/KlubPraha/blob/master/spisy/2015/130-tabulka-podnetu/2-odmitnuti/odmitnuti.pdf) zastupiteli za Piráty Mikulášovi Ferjenčíkovi poskytnout seznam podnětů na změnu územního plánu. Rozhodnutí je nezákonné a Piráti ho považují za naprostý výsměch zastupitelům, proto se proti němu [odvolali](https://github.com/pirati-cz/KlubPraha/blob/master/spisy/2015/130-tabulka-podnetu/3-odvolani/main.pdf). Není to poprvé, co se před nimi Magistrát snaží utajit informace, zhruba před půl rokem jim např. ředitel majetkového odboru Radek Svoboda odmítl poskytnout informace o nájmech pražských nemovitostí. Piráti s odvoláním u Ministerstva vnitra uspěli.

Člen výboru pro územní rozvoj Mikuláš Ferjenčík si o seznam podnětů [zažádal](https://github.com/pirati-cz/KlubPraha/blob/master/spisy/2015/130-tabulka-podnetu/1-zadost/main.pdf) proto, že změny územního plánu jsou jednou z oblastí s nejvyšším rizikem korupce. „Zajímalo mě, kdo a kdy si o změny územního plánu žádal a o jaké změny jde. Takovou snahu o utajení těchto základních informací jsem nečekal,“ podivuje se. Seznam podnětů na změnu územního plánu je důležitý, protože řada podnětů zůstává často i po několik let "zaparkovaná" v magistrátním úředním soukolí a potom se náhle vynořují a projednávají. Situace, kdy se žadatel běžně roky nemůže domoci ani projednání svého podnětu vzbuzuje podezření z korupce. Stejně tak je podezřelé, když se roky nechávají "v zásobě" velmi podezřelé podněty na změnu územního plánu místo toho, aby je úřad posoudil a politická reprezentace zamítla,“ říká Ferjenčík. 

Z Kábrtova rozhodnutí je patrné, že hledá všemožné důvody, na jejichž základě by mohl žádost o informace odmítnout. Bohužel pro něj se mu to nepodařilo. „Pan Kábrt odkazuje na ustanovení zákona o svobodném přístupu k informacím, které se na tento případ nevztahuje, a i kdyby ano, samo o sobě pro odepření informace nestačí. Navíc úplně ignoruje fakt, že zastupitel má právo na všechny informace, které souvisejí s výkonem jeho funkce,“ shrnuje pirátský zastupitel a odborník na svobodný přístup k informacím Adam Zábranský. Ten považuje rozhodnutí za nehoráznost. „Magistrát je v něčem opravdu nepoučitelný,“ dodává s odkazem na fakt, že Piráti už nad úřadem několik obdobných sporů vyhráli.

Kábrt byl jmenován ředitelem odboru územního rozvoje Magistrátu letos v červenci hlasy radních za ANO a ČSSD. Kábrt přitom dříve zastával obdobnou funkci na Praze 11, kde připravoval rozhodnutí, z nichž několik bylo soudem zrušeno pro nezákonnost a za které jsou dnes trestně stíhány desítky zastupitelů městské části. Předsedkyní výběrové komise byla navíc ředitelka Magistrátu Martina Děvěrová, která je podle náměstka primátorky Matěje Stropnického víceméně Kábrtovou tchyní (dcera ředitelčina přítele je Kábrtova manželka). Piráti v současnosti zjišťují, zda alespoň nahlásila svůj střet zájmů.



