---
title:	Koalice schválila superzakázku na odpad
layout:	post
category:	blog
author:	Jakub Michálek
image:	ondra-i-miki.jpg
tags:	zhmp
date:	2015-01-22
---

Na třetím zasedání zastupitelstva hl. m. Prahy schválila koalice **obrovskou
zakázku na svoz odpadu za 12,8 mld. Kč na dobu 10 let do roku 2025**.

Přinášíme to nejdůležitější, co se na zasedání přihodilo: 

* Zastupitelstvo schválilo **dotace v celkové výši přes 200 mil. Kč v operačním 
  programu Praha -- adaptibilita** (většina peněz jde z Evropské unie). 
  Z tohoto operačního programu jsou dotovány
  projekty různým sociálním skupinám od nevidomých po občany starší 50 let, 
  kteří mají problémy s hledáním práce. Náklady na jednoho občana se u projektů
  pohybují řádově v míře 100 tis. Kč. Žadatelé však často požadují jako součást
  grantů nové notebooky a kancelářské balíky Microsoft Office. Jakub Michálek 
  přivítal záměr pomoci sociálním skupinám. Zároveň ale doplnil, že by žadatelé
  měli místo balíků Microsoft Office, které budou stát cca milion korun, **volně
  dostupný open-source software**. Náměstek Petr Dolínek přislíbil, že se podnětem
  bude zabývat.
* Pirátka Michaela Krausová vystoupila jako občanka a interpelovala náměstkyni
  prof. Kyslingerovou, aby byl splněn volební slib politických stran na
  **zavedení participativního rozpočtu**. Apelovala, aby byl participativní
  rozpočet začleněn do programového prohlášení Rady hl. m. Prahy. 
* Piráti upozorňovali na to, že jeden prodávaný pozemek měl neúplnou dokumentaci
  a byl prodáván za cenu nižší než podle cenové mapy. Jakub Michálek tedy přednesl pozměňovací
  návrh, aby byla cena zvýšena, ale tento návrh nebyl o hlas přijat. Původní 
  návrh prošel, a tedy město přišlo o cca 100 000 Kč. Jde samozřejmě o relativně
  malé částky, ale smyslem našeho návrhu je, aby byly předkládány **kvalitně 
  zpracované návrhy na prodej majetku** a město nepřicházelo o peníze.
* Jakub Michálek interpeloval ředitelku magistrátu Martinu Devěrovou. Upozornil,
  že magistrát vede naprosto **zbytečné spory s žadateli o informace**. Citoval
  konkrétní rozhodnutí Obvodního soudu pro Prahu 1, podle něhož Praha opakovaně 
  platila pokuty 50 000 Kč. Vedle toho Praha vynakládá peníze na advokáty, aby
  se mohla soudit s žadateli o informace. První takový soud o informace o odměnách
  už Praha prohrála, a tak se Jakub logicky snažil zjistit, kdo za to ponese
  majetkovou odpovědost. Odpověď bude doručena písemně.
* Rada hl. m. Prahy navrhla schválit odůvodnění **zakázky na svoz odpadu ve výši
  13 mld. korun**. Pochopitelně chceme, aby odpadové hospodářství v Praze fungovalo,
  ale není kvůli tomu třeba více různých věcí slučovat do jedné zakázky a vytvářet
  na trhu umělý monopol. Ondřej Profant [přednesl](http://praha.pirati.cz/ondra.html) společně vytvořený návrh klubu Pirátů,
  aby zastupitelstvo konstatovalo, že nebyly zváženy alternativy (např. rozdělení 
  na městské části) a uložilo Radě nové zpracování výběrového řízení. Tento
  návrh podpořily i ostatní opoziční politické strany.
* Na **předsedu kontrolního výboru kandidoval Mikuláš Ferjenčík**. Mikuláš mj. čelil
  žalobě společnosti Marbes, kterou kritizoval kvůli tomu, že za peníze Prahy 
  vyvíjela software prodávaný po celé republice. Má tedy skvělou kvalifikaci
  zastupovat Piráty v kontrolním výboru. Když Mikulášova kandidatura neprošla, 
  rozhodl se zastupitelský klub podpořit
  při výběru mezi kandidátem ODS Filipem Humplíkem raději Tomáše Hudečka z TOP09.
  Naším cílem není získávat dobře placené pozice, ale aby byl kontrolní výbor
  konečně obsazen a začal fungovat. Kontrolní výbor však již potřetí nebyl zvolen.

Zastupitelé také poprvé postupovali podle nově přijaté [metodiky](https://redmine.pirati.cz/projects/praha/wiki/P%C5%99%C3%ADprava_na_zastupitelstvo), takže
vše probíhalo bez chaosu a návrhy byly připraveny včas. Členové strany a veřejnost
měli také možnost se vyjádřit k tiskům a stanoviskům Pirátů již předem, protože 
[rozpis programu zasedání](https://docs.google.com/spreadsheets/d/17-47ZEdnf-4wEywUIb02Xd19u2yKGi38w7P_n-DjzpY/edit#gid=142688899) byl zveřejněn na webu. Byl také projednán na poradě zastupitelů. Porady 
zastupitelů se budou do budoucna konat i nadále vždy v úterý před zastupitelstvem
od 18.00 hodin v Pirátském centru.

[Materiály na zasedání 22. 11. 2015](http://zastupitelstvo.praha.eu/ina2014/tedprgjed.aspx?id=6683)


