---
date:         2016-11-03
category:     blog
tags:         Praha
layout:       post
title:        "Jakub Michálek k poločasu primátorky Adriany Krnáčové" 
image:        jakub-tiskovka.jpg
author:       Jakub Michálek
---

Přinášíme rozhovor s Jakubem Michálkem, který vyšel v deníku Metro dne 3. listopadu 2016. Předsedové opozičních stran v něm hodnotili vládnoucí koalici ANO, ČSSD a Trojkoalice a práci primátorky Adriany Krnáčové.

**Jak hodnotíte dva roky vládnutí paní primátorky?**

Šok byl, když se Adriana Krnáčová při volbě primátora ani nepředstavila. K moci jí tehdy pomohla Radmila Kleslová. Té se následně [zbavila](http://www.piratskelisty.cz/clanek-1496-kleslova-odesla-trafiky-zustavaji), což je dobře. Teď se u moci drží díky podpoře pražské ODS a rozdělování milionových politických trafik v dozorčích radách. Na bývalou ředitelku Transparency International docela smutné. Podivné kauzy přetrvávají, ale není to tak hrozné jako za Béma. Vyhodila šéfa dopravního podniku a dosadila tam člověka bez výběrového řízení, jako kdyby Praha byla další Babišova filiálka. 

My jsme na začátku pomáhali primátorce, aby Praha měla fungující informatiku, ale primátorka na doporučení komise pro informatiku kašlala a z komise mě vyhodila. My Piráti chceme, aby Praha fungovala průhledně a sloužila občanům. Podporujeme nové obchodní modely jako má Uber, zatímco město jim dnes hází klacky pod nohy. Prosazujeme možnost používat bankovní karty jako legitku v MHD. Tzv. chytrá města jsou dnes bohužel spíš nástroje, jak chtějí banky vysát z Prahy peníze. Myslím si, že Praha má na víc. 
 
**Co jsou její největší úspěchy/neúspěchy?**
 
* Úspěchy: Lítačka, zlevnění roční jízdenky na MHD, snížení nájmu Škodova paláce, zveřejňuje schůzky s lobbisty
* Neúspěchy: Rozdává politické trafiky, její vláda stojí na [přeběhlici](https://praha.pirati.cz/monika.html), řeší věci v kuchyňce, podivné zakázky bez výběrového řízení (účetní systém, vánoční trhy, svoz odpadu), vůbec neřeší kauzy z minulosti (zodpovědnost za Opencard, [nevýhodný pronájem Škodova paláce](https://praha.pirati.cz/k-tiskove-konferenci.html), pražská voda, kupčení s územním plánem apod.), je ve vleku ČSSD, totálně nezvládnuté hospodaření, rozpočet a informatika a odkládání životně důležitých dopravních staveb a systém parkování, který lidi spíš štve než aby jim pomáhal.
 
**Do voleb zbývají dva roky, čemu se má  věnovat, co je potřeba do té doby určitě udělat?**

Soutěž na dopravce pražské MHD, v rámci které by byly zavedeny bezkontaktní platební karty a nahrazena [nevýhodná smlouva na SMS jízdenky](https://praha.pirati.cz/sms-jizdenky.html). Umožnit nízkopříjmovým skupinám, aby dosáhly na zvýhodněnou cenu ročního kupónu. Schválit a hlavně realizovat připravenou protikorupční strategii. Dodělat územní plán, rozjet projekty sociálního bydlení z miliard v příslušném fondu. Dotlačit stát k dostavbě a financování okruhu. Hlavně zajistit, že se nerozkradou desítky miliard peněz na účtech města, které se tam díky neschopnosti koalice nakupily. Aby tohle fungovalo, musí mít Praha jako největší město ty nejlepší experty a dobře placené kvalitní zaměstnance, což nyní nemá a to je velká slabina.

