---
date:         2016-12-16
category:     blog
tags:         Praha
layout:       post
title:        "V Praze vzniká nová koalice pro změny územního plánu" 
image:        koalicnici.jpg
author:       Jan Loužek, Mikuláš Ferjenčík
---

Poslední letošní zasedání zastupitelstva proběhlo překvapivě rychle. Až na několik problematických změn územního plánu a předražené dotace na něm nebyl žádný kontroverzní návrh. Praha také dále pokročila s nákupem stadionu Ďolíček. 

**Koalice ANO, ČSSD a ODS**

Atmosféra v pražské koalici je pořádně napjatá. Během zasedání se překřikovala Adriana Krnáčová s Petrou Kolínskou o tom, komu bylo uděleno slovo a kdo může promluvit či nikoliv. Trojkoalice je stále méně ochotna schvalovat změny územního plánu spolu s ANO a ČSSD (ještě v listopadu např. odmítla potvrdit jeho úpravu na Praze 9). A tak si ANO našlo cenného spojence – ODS pod vedením Alexandry Udženiji. 

Trojkoalice odmítla hlasovat pro změny územního plánu na Praze 12, nicméně ODS se pokusila přispěchat na pomoc. A to doslovně – Jaroslava Janderová, předsedkyně kontrolního výboru však nestihla přiběhnout k hlasovacímu zařízení včas. Její předsedkyně se jí pokoušela urychlit slovy „dělej doprdele přiběhni“, ale marně. Následně tak nebyl návrh schválen navzdory podpoře většiny „opoziční“ ODS. Předsedkyně klubu ODS Udženija se rozhodla pro nebývalý krok, a prohlásila hlasování za zmatečné. Nikoliv však bezprostředně po jeho skončení, jak nařizuje jednací řád, ale až po dalším hlasování. Výsledkem byl pořádný zmatek. Náměstek Dolínek, který v danou chvíli schůzi předsedal, naštěstí vzal rozum do hrsti a opakování hlasování „z minulosti“ nakonec neumožnil. Podněty na změnu územního plánu na Praze 12 se tak projednají příště. 

**A co děti, mají si kde hrát?**

Na Praze 5 bohužel nemají. Jedno z největších pražských dětských hřišť, které se nachází v lokalitě Okrouhlík blízko pražské Klamovky bylo totiž uzavřeno. Dle informací MČ Praha 5 je v havarijním stavu. Hřiště jsme navštívili těsně před konáním zastupitelstva, a žádné zničené prolézačky, nebo spadlé střechy jsme nenašli. Tak jak to tedy je? Plánuje se totiž jeho rekonstrukce za 16 milionů korun. Za tolik peněz by bylo možné postavit tolik rodinných domů, že by se ani na plochu dětského hřiště na Okrouhlíku nevešly. Domníváme se, že někdo na magistrátu nebo MČ Praha 5 dětem hřiště uzavřel, prohlásil jeho stav za havarijní bez ohledu na realitu a chystá předraženou rekonstrukci. 

Podobně na tom je i mateřská škola v Boloňské ulici na Praze 15. Přestože její fasáda se zrovna neskví novotou, nemyslíme si, že potřebuje rekonstrukci za sedm milionů korun. Z fotografií, které jsou dostupné online, je vidět, že omítka rozhodně není v havarijním stavu. 

**Ďolíček bude, snad...**

Hlavní město Praha podniklo další kroky k nákupu stadionu Ďolíček. Nyní se čeká na to, až firma, která stadion vlastní, odtajní své majitele. Zastupitelstvo prozatím neschválilo nájemní smlouvu pro Bohemians 1905, to nás čeká v lednu. 

**Vlastnická politika firem? Zapomeňte.**

Trvalo nám velmi dlouho, než jsme dotlačili Radu Prahy, aby schválila pravidla na transparentnější obsazování dozorčích rad. Je to hlavní opatření proti tzv. „politickým trafikám“. Bohužel Radou prošla „vykastrovaná“ verze našeho původního návrhu. Z koaličního návrhu ale úplně vypadlo ustanovení o vlastnické politice firem, tedy zásadách toho, s jakými cíli mají fungovat městské firmy Prahy (třeba Dopravní podnik nebo Pražská plynárenská). Pokusili jsme se toto téma navrhnout na jednání zastupitelstva, ale koalice byla proti. 

**Praha pronásleduje řidiče Uberu navzdory pravomocnému rozhodnutí soudu.**

Jakub Michálek, předseda zastupitelského klubu Pirátů, interpeloval primátorku Krnáčovou. Šlo o to, že město šikanuje řidiče přepravní společnosti Uber. A to navzdory pravomocnému rozhodnutí soudu, který konstatoval legálnost této služby. Piráti jsou si vědomi potřeby regulovat sdílené služby, jako je Uber, nebo Airbnb, ale odmítáme rozbíjení strojů a legislativu, která zcela ignoruje technologický pokrok. 

**Kauza předražené vody konečně na jednání zastupitelstva.**

Radní Plamínková seznámila zastupitelstvo se situací ohledně smluvních vztahů s firmou Veolia, která v Praze zajišťuje dodávky vody. Z analýz města vyplývá, že Praha na nevýhodném kontraktu z Bémovy éry tratí stamiliony ročně. Piráti chtěli uložit Radě, aby urychleně zahájila jednání o výhodnějších podmínkách pro město (smlouva je pravděpodobně neplatná, takže město má k dispozici velké páky pro jednání), usnesení bohužel nezískalo podporu zastupitelstva. ANO, ČSSD, a části TOP 09 a ODS ho nepodpořily. 
