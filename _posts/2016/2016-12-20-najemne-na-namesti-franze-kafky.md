---
date:         2016-12-20
category:     blog
tags:         Praha
layout:       post
title:        "Dvě restaurace na jednom náměstíčku mají nájem od Prahy. Výše nájemného se liší o řád" 
image:        restaurace.jpg
author:       Adam Zábranský
---

Na náměstí Franze Kafky Praha pronajímá dvě restaurace. První z nich s plochou 315 metrů čtverečních pronajímá společnosti Baff, s.r.o. (MeetBurger) za cenu 3,6 milionů Kč ročně, tedy 11,5 tisíc Kč/m2/rok. Druhou z nich s plochou 344 metrů čtverečních pronajímá společnosti Frymul, s.r.o. (Café Kafka) za řádově nižší nájemné – 424 tisíc Kč ročně, tedy 1200 Kč/m2/rok. Podle Pirátů se jedná o typickou ukázku toho, že Praha neumí svůj majetek pronajímat.

Podle Magistrátu je odlišnost výše nájemného zapříčiněna tím, že Restaurant Franze Kafky se nachází v budově, kterou chce Praha rekonstruovat. Proto je ve smlouvě výpovědní doba jeden měsíc, přičemž ve smlouvě s druhou restaurací je to půl roku. „Takové odůvodnění je podle mě nedostatečné. Společnost Frymul je v nájmu už pět let, to je dostatečně dlouhá doba na to, aby tam byl nájemník platící nájemné v normální hladině. Město za tu dobu přišlo o 15 milionů na nájemném. Nehledě na to, že bylo možné se s nájemníkem domluvit tak, že restauraci zrekonstruuje on, což je běžná praxe,“ kritizuje smlouvu zastupitel za Piráty Adam Zábranský, který se nájemními vztahy města zabývá. „Reálnou příčinou tak odlišné výše nájemného je, že Praha při pronajímání nemovitostí pouze na dva týdny vyvěsí záměr na úřední desku. Tu skoro nikdo nečte a často se tak nepřihlásí nikdo s nabídkou výhodnou pro město. V případě pronájmu dnešního Café Kafka se tak přihlásil pouze jeden zájemce, který vyhrál i přes to, že podal tak nízkou nabídku,“ popisuje Adam Zábranský.

Podle Pirátů by město mělo být při získávání nájemníků mnohem aktivnější. Běžnou praxí by mělo být například zveřejňování záměru pronájmu na realitních webech nebo delší doba na podávání nabídek. V případě pronájmů opravdu lukrativních prostor by pak bylo na místě spolupracovat s realitními kancelářemi, které se pohybují v oboru a jsou schopné sehnat lepší nájemníky než úředníci.

