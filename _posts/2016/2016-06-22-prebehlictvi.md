---
date:	2016-06-22
category:	blog
tags:	Praha trafiky
layout:	post
title:	"ČSSD porušila slib nebrat přeběhlíky. Legalizuje tím politickou korupci" 
image:	transformace.jpg
author:	Jakub Michálek
---

Pirát Jakub Michálek dnes požádal ústřední kontrolní komisi ČSSD, aby prošetřila vstup zastupitelky zvolené za TOP09 Moniky Krobové Hášové do klubu ČSSD výměnou za milionový job v dozorčí radě. Upozornil tak na skutečnost, že ČSSD porušila veřejný slib z roku 2008, že nebude získávat přeběhlíky. Jde navíc o politickou korupci, protože v dozorčí radě městské společnosti Pražská energetika má Krobová Hášová víc než milionovou trafiku.
 
V únoru 2008 se ČSSD v tiskovém prohlášení zaslaném médiím zavázala k tomu, že "nebude nikdy v budoucnu získávat přeběhlíky z jiných politických stran". Časy se však změnily. Na pražském magistrátu, kde je ČSSD ve vládnoucí koalici s ANO a Trojkoalicí, potřebuje ČSSD k prosazení svých návrhů každý hlas. Bez hlasu Krobové Hášové by na posledním zastupitelstvu neprošel žádný z těsně schválených návrhů koalice. Krobové Hášové ČSSD za přeběhnutí zajistila milionový job v dozorčí radě Pražské energetiky, navíc z ní udělala místopředsedkyni výboru pro legislativu a boj proti korupci (!) a členku kontrolního výboru. Přestože ČSSD v komunálních volbách v roce 2014 skončila až pátá, má nyní třetí nejpočetnější klub s devíti zastupiteli.
 
"ČSSD přijetím Moniky Krobové Hášové popřela svůj veřejný závazek nezískávat přeběhlíky z jiných stran. Je to hrubé znevážení vůle občanů, kteří odevzdali ve volbách do pražského zastupitelstva svůj hlas. My jsme politickou korupci při rozdělování trafik na Magistrátu podrobně zmapovali a vedení ČSSD by si mělo zjednat ve své straně pořádek," uvedl k této záležitosti předseda klubu Pirátů Jakub Michálek.

## Odkazy

* [Podání Jakuba Michálka ústřední kontrolní komisi České strany sociálně demokratické](https://github.com/pirati-cz/KlubPraha/blob/master/spisy/2016/128-neeticke-prijimani-prebehliku-v-cssd/main.pdf)

