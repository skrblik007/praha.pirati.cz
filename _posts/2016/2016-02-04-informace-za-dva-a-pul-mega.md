---
title:	Praha 1 žádá od Piráta 2,5 milionu Kč za informace, které jinde dostal zadarmo
layout:	post
category:	blog
author:	Olga Richterová
image:	urednici-praha1.jpg
tags:	praha-1 informace
date:	2016-02-04
---

Místopředseda pražských Pirátů Pavel Hájek dne 9. ledna 2016 [požádal](https://github.com/pirati-cz/webpraha/blob/gh-pages/assets/static/praha-1.jpg) městskou část Praha 1 o vyexportování seznamu všech faktur za roky 2010 – 2015 do strojově čitelného souboru, například excelovské tabulky. Dle informací získaných přímo od zaměstnance jiného obecního úřadu se jedná o úkon, který by běžně neměl zabrat více jak několik desítek minut času. Úřad městské části Praha 1 si za tyto informace [řekl o 2 493 350 Kč](https://github.com/pirati-cz/webpraha/blob/gh-pages/assets/static/praha-1b.jpg).

Pavel Hájek k postupu Prahy 1 říká: "Při snaze získat pro svou investigativní činnost z úřadů důležité informace se potkávám poměrně často se situací, že instituce moji žádost zpoplatní. Obvykle úřady vyčíslují své náklady na stovky či tisíce korun. Částka bezmála 2,5 mil. Kč, kterou po mně požaduje Praha 1 za jednu excelovskou tabulku, je však naprosto nevídaná. Pro srovnání, obdobnou informaci mi vydala Praha 5 i Praha 3 zcela zdarma a Praha 12 s Prahou 13 si obě účtovaly 2 hodiny práce a [380 Kč](https://github.com/pirati-cz/webpraha/blob/gh-pages/assets/static/praha-12.pdf), respektive [400 Kč](https://github.com/pirati-cz/webpraha/blob/gh-pages/assets/static/praha-13.pdf). Perličkou výzvy z Prahy 1 je i fakt, že úřad mi nabízí možnost zaplatit tak vysokou částku v hotovosti (což je protizákonné) a navíc se ve svém výpočtu celkové částky podle vlastní metodiky spletl téměř o 500 tisíc. Kč. Možná je na Praze 1 běžné nosit miliony v hotovosti na úřad."

Pavel Hájek proti tomuto rozhodnutí podá 8. 2. 2016 stížnost pro nesouhlas s výší částky.
